> Izvor: B92
> Datum: nedelja 29.09.2013.  
> Rubrika: sport_odbojka
> Naslov: Kolaković: Srcem do bronze
> Članak:

Selektor muške odbojkaške reprezentacije Srbije Igor Kolaković ocenio je da je bronzana medalja na prvenstvu Evrope u Danskoj i Poljskoj osvojena srcem.
"Momci su svim srcem želeli medalju. Znali smo da ćemo morati da napravimo čudo ako želimo odličje i u tome smo uspeli", rekao je selektor Igor Kolaković posle pobede nad Bugarskom i osvajanja desete medalje na šampionatima Evrope.
Selektor srpske repreznetacije naglasio je da je ekipa igrala "više nego dobro" protiv Bugarske. "Bugari su slovili za favorite posle pobede nad Nemcima i Poljacima, a i posle sinoćnje tvrde utakmice sa Italijanima. Mi smo s druge strane, stvarno želeli ovu medalju. Ponosan sam na igrače koji su bili maksimalnio posvećeni i skoncentrisani. Svaka im čast na tome", rekao je Kolaković. Najefikasniji sa 22 poena u današnjoj pobedi protiv Bugarske Aleksandar Atanasijević naglasio je da je ovo "nestvarni uspeh" s obzirom da ga je ostvarila potpuno podmladjena reprezentacija. "Dali smo sve od sebe, uzdigli smo se posle poraza od Rusije i iako smo u trećem setu imali blagi pad, ova bronza na kraju nam sija kao zlato", rekao je Atanasijević. Nikola Kovačević je ocenio da je današnji meč bio sigurno jedan od najboljih na šampionatu. "Bronza je veliki uspeh s obzirom da je naš cilj bio ulazak u polufinale. Mislim da smo ovom bronzom svi srećni - i mi i cela Srbija", rekao je Kovačević. Marko Podraščanin je naglasio da je ekipa timskim duhom osvojila bronzu. "Ovo nije bila ni malo jednostavna utakmica, a naročito činjenica da smo medalju osvojili sa tri jako mlada igrača u startnoj postavi. Utrošili smo svi zajedno mnogo energije na kraju nam se sve vratilo na najbolji način", rekao je Podraščanin. Debitant na evropskom šampionatu Srećko Lisinac naglasio je da je najvažnije to što se ekipa oporavila od poraza od Rusije i da je uspela da se maksimalno skoncentriše na današnji meč. "Ovo mi je prvo veliko takmičenje sa seniorskom reprezentacijom i svakako najveći podstrek za nastavak karijere", rekao je Lisinac. Reprezentacija Srbije doputovaće u Beograd sutra u 14 sati, letom preko Ciriha.
