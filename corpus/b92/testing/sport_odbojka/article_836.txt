> Izvor: B92
> Datum: ponedeljak 30.09.2013.  
> Rubrika: sport_odbojka
> Naslov: Boričić: Odbojka zaslužuje pažnju
> Članak:

Predsednik Odbojkaškog saveza Srbije Aleksandar Boričić smatra da odbojka zaslužuje veću pažnju i podršku javnosti.
On je dodao da nije prvi put da nacionalna odbojkaška selekcija ode na Evropsko prvenstvo bez pažnje, uprkos rezultatima postignutim u poslednjih 18 godina.
“Odbojka zaslužuje respekt, mi osvajamo medalje na takmičenjima toliko godina i ovo je samo početak, ali ne znam šta treba još da uradimo”, naveo je Boričić.
Funkcioner Saveza je dodao da se odbojkaši uvek izvinjavaju kada budu četvrti, dok "neko kada osvoji bilo koje mesto to proglasi za uspeh". "Hvala državi, sponzorima, ali to je malo u odnosu na najjače odbojkaške saveze. Ne tražim pomoć, već podršku. Čestitam igračima koji su bili sa nama, ali i onima koji nisu, svim članovima odbojkaške federacije i klubovima u Srbiji koji su zaslužni za osvajanje medalje. Mi smo jedna velika porodica i svaka medalja je vlasništvo svih nas. Neko je igrao više, neko manje, ali svi zaslužuju pohvale", zaključio je Boričić. Najbolji bloker Evropskog prvenstva Srećko Lisinac istakao je da se potajno nadao osvojenoj medalji. "Prelep je osećaj vratiti se sa EP, doneti medalju i videti da veliki broj ljudi prati odbojkašku reprezentaciju. Gajili smo nadu da možemo da osvojimo neku od od medalja, iako o tome nismo razgovarali uoči šampionata. U svaki odlučujući meč ušli smo maksimalno angažovano što nam se na kraju vratilo", rekao je Lisinac. Po povratku u Srbiju selektor Kolaković, te odbojkaši Stanković, Atanasijević i Jovović saglasili su se u oceni da je bronzana medalja od velikog značaja za srpsku odbojku.
