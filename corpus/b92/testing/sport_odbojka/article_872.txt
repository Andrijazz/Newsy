> Izvor: B92
> Datum: subota 19.10.2013.  
> Rubrika: sport_odbojka
> Naslov: CEV: Partizan, Đerdap i Radnički
> Članak:

U Kupu CEV 2014, Srbiju će predstavljati Partizan Vizura u ženskoj i Đerdap i Radnički iz Kragujevca u muškoj konkurenciji, kao i šest sudija i sedam delegata.
Partizan Vizura će u šesnaestini finala igrati protiv Azerala, Đerdap se sastaje sa Tikeritom, a Radnički sa Hipo Amštetenom.
Partizan Vizura će prvi meč igra 23. oktobra od 19 časova u Hali sportova na Novom Beogradu, a revanš u 31. oktobra od 15 časova po našem vremenu u Bakuu.
Ukoliko eliminiše Azerail, 'crno-bele' će u osmini finala igrati protiv pobednika duela Olomuc (Češka) - Linc Steg (Austrija). U konkurenciji odbojkaša, Đerdap iz Kladova će igrati protiv Tikerita iz Kokole, iz Finske. Prvi meč će se odigrati u Kokoli 23. oktobra od 17 časova po našem vremenu, a revanš je sedam dana kasnije od 18 časova u dvorani Jezero u Kladovu. Đerdap će u osmini finala, ukoliko eliminiše Fince, igrati protiv pobednika dvomeča Malije Mili Pjango Ankara (Turska) - Lokomotiva Harkov (Ukrajina). Radnički u prvom meču gostuje ekipi Hipo Amštetena iz Austrije. Prvi meč će se odigrati u Beču 23. oktobra od 18.30 časova, a revanš je nedelju dana kasnije od 19 časova u dvorani Jezero. Kragujevčani će u osmini finala, ukoliko savladaju Austrijance, igrati protiv pobednika duela Paok Solun (Grčka) - Mladost Marina Kaštela (Hrvatska). U Kupu CEV u konkurenciji odbojkašica, Stanislava Simić, kandidat za međunarodnog sudiju, sudiće kao drugi sudija drugu utakmicu šesnaestine finala Poreč (Hrvatska) - Hapoel Kfar Saba (Izrael), koja će se odigrati 30. oktobra. Aleksandar Petrović, kandidat za međunarodnog sudiju, biće prvi arbitar druge utakmice šesnaestine finala Kenic (Švajcarska) - Maribor (Slovenija), koja će se odigrati 30. oktobra. Evropska odbojkaška konfederacija je saopštila i delegiranja sudija za nastavak takmičenja, pa će utakmice osmine finala Kupa CEV 2014. u konkurenciji odbojkašica suditi Mirko Janković, međunarodni sudija i Anđelko Popović, međunarodni sudija. U Kupu CEV u konkurenciji odbojkaša, Dejan Rogić, međunarodni sudija, delegiran je za prvog sudiju prve utakmice šesnaestine finala Zalau (Rumunija) - Gubernija (Rusija), koja će se odigrati 22. oktobra. Anđelko Popović, međunarodni sudija, određen je za prvog arbitra druge utakmice šesnastine finala Kuneo (Italija) - Nant (Frnacuska), koja će se odigrati 29. oktobra. Nenad Davidović, međunarodni sudija, biće drugi sudija na drugom meču šesnaestine finala Hot Volejs Vijena (Austrija) - Prefaksis Menen (Belgija), koji će se odigrati 30. oktobra. Vladimir Cvetković, kandidat za međunarodnog sudiju, sudiće kao prvi arbitar drugu utakmicu šesnaestine finala Etnikos Aleksandropulos (Grčka) - SKRA Belhatov (Poljska), koja će se odigrati 30. oktobra.
