> Izvor: B92
> Datum: ponedeljak 14.10.2013.  
> Rubrika: sport_odbojka
> Naslov: Srbiji svetsko srebro posle trilera
> Članak:

Mlada odbojkaška reprezentacija Srbije osvojila je srebro na Svetskom prvenstvu u Brazilu, posle poraza od selekcije domaćina u pet setova.
Brazilci su do titule svetskog šampiona u konkurenciji igrača do 23 godine došli sa 29:27, 15:21, 21:17, 19:21, 15:13, posle nešto više od sat i po vremena igre.
Kapiten Srbije Aleksandar Atanasijević proglašen je za najboljeg korektora Svetskog prvenstva, a Uroš Kovačević i Filip Stoilović za najbolje primače. Atanasijević je imao 25 poena u finalu.
Izabranicima Igora Kolakovića je to bio prvi poraz na šampionatu, koji su Brazilci završili sa maksimalnim skorom od sedam trijumfa. Obe selekcije su u finalom duelu prikazale odličnu igru. Ipak, naši odbojkaši su bili ti koji su morali da jure zaostatak u setovima, pošto su prvi izgubili na razliku. Neizvesna borba viđena je u svih pet setova, koliko je utakmica bila izjednačena možda najbolje govori podatak da su oba tima tokom utakmice osvojila po 99 poena. Sama borba, kao i rezultat na kraju sigurno su najavili da bi dve selekcije u narednim godinama mogle da se bore za svetsku i olimpijsku titulu u najjačoj konkurenciji. Bronzanu medalju osvojila je Rusija koja je pobedila Bugarsku sa 3:1, po setovima 22:24, 22:20, 27:25, 21:15. Srbija: Kovačević (14), Stanković, Martinović, Stoilović (11), Kapur, Jovović (1), Milutinović (7), Petković (4), Atanasijević (25), Brđović, Koprivica, Lisinac (6). Treneri: Igor Kolaković i Tomislav Kukanjac. Brazil: Alan (5), Fernando (1), Otavio (11), Lukas (5), Tijago (1), Lukareli (12), Ari (2), Mateus (10), Leandro, Rafael Araužo (23), Rikardo, Kačel. Treneri: Roberlej Luis Leonaldo Rubinjo i Ribas Đulijano.
Srbija je odlično počela meč, nakon uvodnog egala 6:6, stiče tri poena prednosti (10:7) koja održava svega nekoliko minuta, kada Brazilci smanjuju na 12:11. Naš tim je kontrolisao rezultat do same završnice, da bi posle drugog tehničkog tajm-auta domaćin preokrenuo na 20:19. Međutim, "orlovi" prave novi i stižu do set lopte, ali nisu uspeli da je iskoriste. Usledio je još nekoliko preokreta rezultata, naš tim nije iskoristio kontru na 25:25, kao ni sjajan servis Atanasijevića na 27:27. Brazil je diktirao tempo da bi nakon žestoke borbe dobio set sa 29:27. To nije poremetilo našu ekipu koja je u drugom setu nastavila u istom tempo i otvorila ga na sličan način kao prethodni. Nakon uvodne neizvesne borbe "orlovi" prave seriju za 11:7, nakon čega Brazil smanjuje na 12:10. Međutim, ovaj put tajm-aut domaćin nije zaustavio Srbiju koja povećava prednost na 15:11, a potom i nedostižnih 17:12. Naš tim na kraju set dobija sa ubedljivih 21:15 za izjednačenje. Ipak, naš tim nije uspeo da i u trećem setu odigra na istom nivou. Brazil je odmah stekao tri boda prednosti koja je povećao na 13:9, kada se Srbija konačno probudila i smanjila na 16:15. Međutim, Brazilci ponovo preuzimaju kontrolu i sa tri poena u nizu beže na 19:15. Set dobijaju sa 21:17 za novu prednost. Međutim, naš tim je odigrao najbolje kada je bilo najpotrebnije. Ponovo su zablistali u četvrtom setu, nakon egala do prvog tehničkog tajm-auta stekli su tri poena prednosti za 14:11. Nastavili su u istom ritmu, odoleli žestokim napadima domaćina i bučnoj brazilskoj publici te sa sa 21:19 stigli do izjednačenja u setovima. Na početku odlučujućeg seta igralo se poen za poen, a prvi je do prednosti veće od plus jedan došao Brazil - 7:5. Usledio je tajm-aut našeg tima, ali su Brazilci samo dozvolili srpskim odbojkašima da im priđu na poen razlike u narednim trenucima. Domaćin je prednost zadržao do kraja i slavio posle 15:13 u petom setu.
