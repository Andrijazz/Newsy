> Izvor: B92
> Datum: petak 20.09.2013.  
> Rubrika: sport_odbojka
> Naslov: "Nedostajalo nam je strpljenja"
> Članak:

Selektor odbojkaške reprezentacije Srbije Igor Kolaković rekao je da je Slovenija zasluženo na početku Evropskog prvenstva pobedila njegov tim.
"Startovali smo dosta nervozno, mislim da je ovo bila važna utakmica za nas, ali se osetilo da nam nedostaje strpljenja. Imali smo 18:16 u drugom setu i kontrolisali smo igru, ali onda su došli problemi koje nismo uspeli da rešimo. Izgubili smo svoju igru i oni zasluženo pobedili", kazao je Kolaković posle meča.
Srbija je na početku Evropskog prvenstva u danskom gradu Herningu izgubila od Slovenije sa 1:3. Kolaković je rekao da se videlo da su njegovi igrači nervozni i da nisu imali energije u završnici setova. "Ušli smo u treći set sa deficitom, ali smo izgubili energiju prethodno jureći prednost Slovenaca. Četvrti set smo počeli kako samo možemo da poželimo, ali smo potom izgubili strpljenje i tako im dozvolili da nametnu svoj ritam", kazao je Kolaković. "Znali smo da će biti težak meč, Evropsko prvenstvo nam je nametnulo opterećenje i nervozu. Desilo se to što se desilo", dodao je Kolaković. On je istakao da je cilj reprezentacije na kontinentalnom prvenstvu i dalje isti, kao i da u drugom kolu protiv Holandije očekuje težak meč. "Svaki meč za nas su kvalifikacije, ne želimo da se vratimo u Beograd ranije i uradićemo sve da ne bude tako. Holandjani su po meni jači protivnik od Slovenije. Teško će sigurno biti, jer oni igraju snažnu odbojku, jako dobro na servisu i prvom napadu. Ipak mi se uzdamo u naš rad i naše kvalitete. Probaćemo da se sutra suprotstavimo na najbolji mogući način", kazao je Kolaković. Srbija će u subotu od 15h u drugom kolu Grupe C igrati sa Holandijom.
