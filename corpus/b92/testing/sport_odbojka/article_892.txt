> Izvor: B92
> Datum: ponedeljak 28.10.2013.  
> Rubrika: sport_odbojka
> Naslov: LŠ: Zvezda kod šampiona Italije
> Članak:

Odbojkašice Crvene zvezde putuju u utorak u Pjaćencu, gde će u četvrtak protiv Rebeki NordMekanike igrati drugu utakmicu B grupe CEV DenizBank Lige šampiona.
Izabranice Ratka Pavličevića su u prvom meču ovogodišnjeg izdanja elitnog takmičenja doživele maksimalni poraz od azerbejdžanskog Igtisadčija.
Sa druge strane, Pjaćenca, aktuelni osvajač duple krune u Italiji, sezonu u LŠ je takođe počela porazom, 3:1 od Dinama u Moskvi.
"Prošle nedelje smo i pored maksimalnog poraza dobro otvorile Ligu šampiona protiv Igtsadčija. Istina,opustile smo se tek u trećem setu ali mislim da smo tokom čitavog susreta pružale dobar otpor i pokazale da imamo kvaliteta i potencijala. U četvrtak nas čeka prvo gostovanje, idemo što bi se reklo Pjaćenci na noge, ekipi koja je prošle sezone osvojila italijanski Skudeto i Kup. Mi ćemo se potruditi da odigramo dobro, da pružimo što veći otpor i ako je moguće ponovimo igru iz trećeg seta protiv gtisadčija. U svakom slučaju, nadamo se dobrom meču", rekla je Teodora Pušić, libero "crveno-belih". O trenutnoj igri Zvezde, Teodora misli da je tim sve bolji. "Mislim da smo pokazale da iz utakmice u utakmicu igramo i delujemo sve bolje. Utakmice u Ligi šampioni će kao što su svi do sada rekli, služiti nam za domaće prvenstvo koje nam je ove godine najbitnije. Pogotovo što smo podmlađeni i što imamo drugačiji sastav u odnosu na prethodne sezone. Uskoro nam počinje i Kup pa se nadamo da ćeo iz svih ovih mečeva izaći još bolje i biti spremne za one najvažnije". Pjaćenca je pretrpela promene u igračkom kadru ali i dalje važi z ajednu od boljih ekipa u Ligi šampiona. "Nikada nismo igrali protiv njih i zaista ih ne poznajemo ali vereujem da je naš stručni štab dobro prpremio taktiku i da ćemo do početka meča imati sve crno na belo", rekla je Pušićeva. Liga šampiona, Grupa B: I kolo: Crvena zvezda - Igtisadči Baku 0:3 (15:25, 16:25,23:25), Dinamo Moskva - Rebeki NordMekanika Pjaćenca 3:1 (25:21, 25:27, 25:23, 25:19) II kolo: Igtisadči Baku - Dinamo Moskva (sreda, 29. oktobra od 15), Rebeki NordMekanika Pjaćenca - Crvena zvezda (četvrtak, 31. oktobar od 20,30)
