> Izvor: B92
> Datum: četvrtak 19.09.2013.  
> Rubrika: sport_odbojka
> Naslov: Kolaković: Prvi meč uvek najteži
> Članak:

Selektor srpskih odbojkaša Igor Kolaković rekao je da njegovu ekipu očekuje teška utakmica sa Slovenijom na startu Evropskog prvenstva u Danskoj i Poljskoj.
Duel Srbije i Slovenije igra se u petak od 17 časova u Herningu, a u grupi sa evropskim šampionima su i Finska i Holandija.
"Ekipa Slovenije je dobro tehnički pripremljena i ambiciozna i želi da popravi skor od jedne pobede koju je do sada zabeležila na evropskim prvenstvima. Spremali su se dobro i motivisani su za naš meč. Čeka nas težak duel", rekao je Kolaković. Kolaković, ipak, ističe da veruje da njegovi izabranici imaju kvalitet da pobede Sloveniju. "Slovenci znaju da igraju odbojku, slabiji su na prijemu servisa, ali su uporni i strpljivi i veoma opasni na svoj servis i blok. Imaćemo težak posao. Oni su ambiciozni, a mi moramo na to da odgovorimo većom ambicijom. Imamo kvalitet kojim možemo da im se suprotstavimo, uz euforiju, entuzijazam i posvećenost kolektivu", rekao je Kolaković. Tehničar Vlado Petković rekao je da je prva utakmica na turniru najteža, ali da njegova ekipa neće imati problema ako u meč uđe na pravi način. "Slovenija je dobra ekipa, igrali smo protiv njih na prethodnom šampionatu i malo smo se mučili. Njihovi igrači imaju iza sebe jake sezone i biće teško. Za nas je to najteža utakmica jer je prva, ali gledamo samo sebe i ako u meč uđemo na pravi način neće biti problema. Daćemo sve od sebe, pa kako bude", rekao je Petković. U grupi A, u Odenzeu, igraju Belorusija, Belgija, Italija i Danska, u grupi B, u Gdanjsku, Francuska, Poljska, Slovačka i Turska, a u grupi D, u Gdinji, Rusija, Nemačka, Češka i Bugarska. Pobednici četiri grupe plasiraće se direktno u četvrtfinale, dok će drugoplasirane i trećeplasirane ekipe igrati u osmini finala. U našoj rubrici  možete da pronađete razgovor sa Aleksandrom Atanasijevićem upravo o Evropskom prvenstvu i još nekim temama.
