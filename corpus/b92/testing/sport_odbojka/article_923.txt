> Izvor: B92
> Datum: subota 16.11.2013.  
> Rubrika: sport_odbojka
> Naslov: Milošević: Svaka pomoć dobrodošla
> Članak:

Generalni sekretar Odbojkaškog saveza Srbije Slobodan Milošević poručio je pomoć političara i drugih uspešnih ljudi od velikog značaja za klubove i saveze.
„Ne postoji generalni zaključak, jer sve zavisi kakav je ko čovek. Ta osoba bi morala da poznaje oblast ukoliko želi da uđe u neki sport. Nikad ne bih rekao: 'ne mogu političari u sport'. Ako je neko prava osoba za taj posao i može da pomogne, dobrodošao je, bez obzira da li se radi političaru, doktoru ili inženjeru“, rekao je Milošević.
Milošević je naglasio da prisutvo političara zbog njegove funkcije ne mora automatski da znači boljitak za sport. "Podržavam svakog sposobnog čoveka koji može da pomogne ako ima kontakte ili druge uticaje, ali ako se opredelite za tu opciju samo zato što ste politačar onda to nije dobro, jer šta će taj klub ili savez da radi kada oni odu sa vlasti", rekao je Milošević. Generalni sekretar vladajućeg tela srpske odbojke dodao je da bi trebalo da se uredi oblast koja će definisati na koji način se ulazi u sport. "Postoje primeri u Evropi, ali i kod nas, da se pojavi bogat čovek i klub preko noći postane jak ili dovede najbolje igrače. To nije dobro jer nije stvar u pomoći već u sistemu. Kod nas u Savezu postoji sistem koji važi već deceniju. Imamo sponzora na koga političari ne mogu da utiču. Naš princip je da ponudimo program koji će privući sve zaintersovane", zaključio je Milošević. Prvi potpredsednik Vlade Aleksandar Vučić najavio je pre nekoliko dana gostujući u Utisku nedelje na televiziji B92 da će zatražiti od svih članova Glavnog odbora Srpske napredne stranke da napuste funkcije u sportskim klubovima i savezima. To praktično znači da bi šef poslaničkog kluba SNS Zoran Babić trebalo da napusti funkciju predsednika Vaterpolo saveza Srbije, na koju je nedavno izabran, kao i da potpredsednik fudbalskog kluba Crvena zvezda Slaviša Kokeza ode sa "Marakane".
