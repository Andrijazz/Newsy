> Izvor: B92
> Datum: subota 19.10.2013.  
> Rubrika: sport_odbojka
> Naslov: WL: Vojvodina teško do pobede
> Članak:

Odbojkaši Vojvodine savladali su u gostima Spartak rezultatom 3:1, u jedinoj subotnjoj utakmici Viner štediše lige.
Vojvodina je bila favorit protiv Jedinstva u Staroj Pazovi, ali je do sva tri boda došla posle velike borbe.
Mogli su domaći možda i do prvog boda po povratku u društvo najboljih, ali im je nedostajalo koncentracije, posebno u završnicama poslednja dva seta.
Najbolji poenter meča bio je korektor Vojvodine Dražen Luburić (24), a kod gostiju dvocifren bio je još samo Veselinović (11). Kod domaćih najraspoloćeniji su bili Milisavljević (17) i Zindović (13). Novosađani su krenuli fantastično, u prvom setu su bukvalno pregazili rivala, ostavivši ga pritom na svega 11 osvojenih poena. Ipak, trglo se Jedinstvo već početkom drugog perioda. Kad su stekli šest poena viška (16:10) jasno je bilo da je na pomolu izjednačenje, što se uskoro i dogodilo - 25:18. Promenio je dosta toga u tim trenucima trener Vojvodine Strahinja Kozić, na teren je umesto mladog Strugara poslao Veljka Petkovića, Mihajlo Stanković je zamenio Milana Katića, a šansu su sa klupe dobijali još Basta i Čedomir Stanković. Dalo je to rezultata, pa su u naredna dva seta uglavnom Novosađani kontrolisali i igru i rezultat, konstantno su bili u vođstvu. Jedinstvo je često pretilo, prilazilo na jedan ili dva poena zaostatka, ali za preokret nisu imali snage. U petak su na otvaranju nove sezone do pobeda došle ekipe Ribnice i Spartak iz Subotice. Nedelju će obeležiti 'večiti derbi', dok se pored toga igra meč između Mladog Radnika i Radničkog.
