> Izvor: B92
> Datum: utorak 17.12.2013.  
> Rubrika: sport_odbojka
> Naslov: KI: Zvezda u osmini finala
> Članak:

Odbojkaši Crvene zvezde plasirali su se u osminu finala Kupa izazivača, pošto su u šesnaestini finala eliminisali Volej Zalau iz Rumunije.
’Crveno-beli’ su do plasmana među 16 najboljih ekipa u tom takmičenju došli trijumfom u ’zlatnim setu’ sa 15:11, posle 15 minuta igre.
U regularnom toku revanš meča šesnaestine finala, koji je odigran u dvorani „Šumice“, Crvena zvezda je pobedila Volej Zalau sa 3:0, po setovima 25:13, 26:24 i 25:22, posle 72 minuta igre.
U prvoj utakmici, odigranoj u Rumuniji, Volej Zalau je pobedio Zvezdu sa 3:0, sa 25:21, 25:21, 25:20 po setovima. Po propozicijama CEV, za pobede od 3:0 i 3:1 dobijaju se tri boda, a ukoliko se meč završi rezultatom 3:2 pobednik dobija dva boda, a poraženi jedan bod. Ukoliko ekipe osvoje isti broj bodova, o konačnom pobedniku odlučuje . Crvena zvezda će u osmini finala igrati sa pobednikom dvomeča između Šomona iz Francuske i ukrajinske Krimsode Krasnoperekopsk. U prvoj utakmici, odigranoj u Ukrajini, Šomon, za koji igra Miloš Terzić, trijumfovao je sa 3:2, sa 28:26, 25:27, 25:22, 18:25, 15:13, po setovima. Revanš utakmica će se odigrati u sredu od 20 časova u Šomonu. Prva utakmica osmine finala Kupa izazivača odigraće se 15. januara u Francuskoj ili Ukrajini, dok će se revanš odigrati 22. januara u Beogradu.
