> Izvor: B92
> Datum: četvrtak 3.10.2013.  
> Rubrika: sport_odbojka
> Naslov: Zakoč: Dobri kad je najpotrebnije
> Članak:

Trener odbojkašica Partizan Vizure Darko Zakoč rekao je da je njegova ekipa igrala dobro kada je bilo najpotrebnije i da je zasluženo osvojila Super kup Srbije.
"Igrali smo dobro kada je bilo najpotrebnije, u ključnim trenucima smo bili precizniji i tačniji, bez tehničkih grešaka. Zasluženo smo slavili i osvojili trofej u Super kupu. Napravili smo dobar tim", rekao je Zakoč novinarima posle utakmice.
Odbojkašice Partizan Vizure su u premijernom Super kupu ubedljivo pobedile Crvenu zvezdu sa 3:0 u setovima (25:23, 25:22, 25:10). "Ovo je za nas prvi korak, trofej je lep, prvi put u istoriji, ali ništa definitvno... Biće sijaset ovakvih mečeva ove sezone", rekaoje trener Partizan Vizure. Zakoč se zahvalio navijačima Partizan Vizure na velikoj podršci u beogradskoj hali Šumice. Kapiten Partizan Vizure Bjanka Buša rekla je da nije očekivala tako ubedljiv trijumf. "Ovaj trofej nam veoma znači za nastavak sezone. Ubedljivo smo pobedile, ali se nismo nadale da će baš tako biti", rekla je Busa. Odbojkašica Partizan Vizure Maja Savić istakla je da njena ekipa ide na što više trofeja. "Idemo ka tome da bude još više trofeja... Meč je bio jako težak, Zvezda je dobro igrala u prva dva seta, non stop je bio egal. Smanjile smo greške, što je dovelo do rezultata u trećem setu", istakla je Maja Savić. Trener Crvene zvezde Ratko Pavličević rekao je da je poraz očekivan, s ozbirom na igru. "Očekivan poraz s obzirom kako smo igrali. Možda prvi set, ostalo nije bilo na našem nivou, to je za analizu. Prvi je meč u sezoni, nije strašno, ali moramo da se pozabavimo našom psihom, pre svega", rekao je Pavličević. Odbojkašica Zvezde Mina Popović kazala je da očekuje bolje utakmice u nastavku sezone. "Odigrale su bolje, mi nismo bile na potrebnom nivou. Ovo je jedna od pripremnih utakmica i kada bude trebalo bićemo u punoj formi i sve će to mnogo bolje izgledati", kazala je Mina Popović. Zvezda ove sezone brani titulu u srpskom prvenstvu, dok je Vizura u prošloj osvojila nacionalni kup
