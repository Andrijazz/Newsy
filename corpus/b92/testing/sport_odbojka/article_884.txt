> Izvor: B92
> Datum: četvrtak 24.10.2013.  
> Rubrika: sport_odbojka
> Naslov: Voši dramatični derbi u Kraljevu
> Članak:

Vojvodina NS seme slavila je u Kraljevu protiv Ribnice 3:2 (25:22, 23:25, 18:25, 25:20, 18:16), u prvom meču drugog kola Viner štetiše Super lige.
Novosađane je do 24. pobede nad ovim rivalom u poslednja 33 meča predvodio Luburić sa 21 poenom, dok je 13 osvojio Radić. Najbolji kod domaćina bio je Okošanović sa 29 poena.
U preostalim mečevima 2. kola igraju: Partizan Vizura - Jedinstvo, Spartak Ljig - Crvena zvezda, Radnički - Spartak Subotica i Đerdap - Mladi Radnik.
Na početku meča bolje su se snašli gosti. Vojvodina je imala blagu prednost, sve do drugog tehničkog tajm-auta kad je Ribnica preokrenula (16:15). Ipak, to je bilo kratko daha. Novosađani su u završnicu ušli sa dva poena viška (22:20), a potom su vezali još dva poena za četiri set lopte (24:20). Prve dve su Kraljevčani spasili, ali ne i treću, pa je Vojvodina dobila uvodni set - 25:22. Dosta preokreta viđeno je i u drugom periodu, ali ni jedan od timova nije uspevao da dođe do veće razlike od dva poena! Dugo se rezultat "lomio", u završnici rivali su bili u egalu (21:21). Ipak, nošena podrškom domaće publike, Ribnica je izdržala pritisak i uspela najpre da povede sa 23:21, potom dođe do dve vezane set lopte (24:22) i posle velike borbe iskoristi drugu za izjednačenje - 25:23. Bila je to injekcija samopouzdanja za Kralejvčane koji su odigrali sjajan treći set. Doduše, Vojvodina se držala do sredine ovog perioda, kad je zaostajala samo jedan poen (11:10), ali je tada Ribnica nanizala pet poena i na drugi obavezni predah otišla sa velikom razlikom (16:10). Novosađani nisu imali snage za povratak - 25:18. Sve što su propustili u trećem gosti su uspeli da nadoknade u četvrtom setu. Tada su oni diktirali ritam, kontrolisali rezultat i uspeli najpre da povedu sa dva poena viška (16:14), a odmah potom bilo je i "plus četiri" za Vojvodinu (18:14). Ubrzo je usledilo izjednačenje - 25:20. U odlučujućem setu bolje je počela Vojvodina, koja je već na startu došla do tri poena viška (4:1). Ribnica je brzo došla do izjednačenja (6:6), ali su još brže gosti vratili "plus tri" (10:7). Nije to bio kraj uzbuđenjima, Kraljevčani su vezali tri poena i još jednom poravnali rezultat, najavivši dramatičan finiš (10:10). I ne samo to, ubrzo su po prvi put u setu poveli (12:11), imali su i meč loptu, ali je ekipa Strahinje Kozića bila čvršćih nerava - 18:16. Ispostavilo se da su Novosađani imali dužu klupu i da je Kozić pogodio sa izmenama. Sjajne role u poslednja dva seta imali su "rezervisti", iskusni Veljko Petković, Kraljevčanin u redovima Vojvodine, kao i dva Stankovića, Čedomir i Mihajlo. Najbolji poenter susreta bio je korektor Ribnice Stefan Okošanović, koji je posle 30 poena u Kladovu, nanizao 29 protiv Vojvodine, a Radević i Marinković su ubeležili po 12. Kod gostiju sjajni su bili još Dražen Luburić (21) i iskusni Dejan Radić 13. Ribnica - Vojvodina NS seme 2:3 (22:25, 25:23, 25:18, 20:25, 16:18) Hala sportova u Kraljevu. Gledalaca: 400. Sudije: Ivan Lazarević (Šabac) i Predrag Balandžić (Beograd). Trajanje meča: 121 minut. Ribnica: Marinković 12, Stojsavljević 5, Usiljanin 9, Okošanović 29, Bojović 9, Močić (libero), Radović, Bićanin 4, Veljović, Milovanović, Radević 12, Kiković (libero). Trener: Boško Mačužić. Vojvodin: Martinović 5, Č. Stanković 3, Strugar 4, Basta 1, Veselinović 9, Katić 4, Vrban, Radić 13, Petković 2, Luburić 21, M. Stanković 9, Kapur (libero). Trener: Strahinja Kozić.
