> Izvor: B92
> Datum: ponedeljak 21.10.2013.  
> Rubrika: sport_odbojka
> Naslov: Porodična tragedija Kviska Vujevića
> Članak:

Proslavljeni odbojkaški reprezentativac Jugoslavije Goran Kvisko Vujević doživeo je veliku porodičnu tragediju, pošto mu je preminuo petogodišnji sin Stefan.
Vujevićev najstariji sin preminuo je iznenada u noći između nedelje i ponedeljka od posledica problema sa srcem, objavila je Peruđa, klub čije boje nekadašnji reprezentativac naše zemlje trenutno brani.
"Predsednik i rukovodstvo, stručni štab, igrači i ostali članovi kluba upućuju duboke izraze saučešća Goranu, divnoj osobi i velikom čoveku, u ovom trenutku neverovatne tuge i bola", stoji u saopštenju Peruđe. Stefan je bio Vujevićev najstariji sin, a iz braka sa Frančeskom Lolji ima još jednog sina i kćerku. 40-godišnji Vujević je bio član reprezentacije Jugoslavije koja je preporodila odbojku u našoj zemlji i zbog koje su mnogi i zavoleli taj sport. Najveći uspeh u dresu nacionalnog tima ostvario je osvajanjem zlata na Olimpijskim igrama u Sidneju 2000. godine. Sa reprezentacijom je osvojio i bronzu na Igrama u Atlanti 1996, i titulu evropskog šampiona u Ostrai 2011. godine, uz evropsku bronzu i svetsko srebro. Vujević je rođen na Cetinju, ali je ponikao u beogradskom Partizanu i tokom karijere je uglavnom branio boje italijanskih timova, ali je kratko bio član i Olimpijakosa. Iako mu je 40 godina, i dalje se bavi odbojkom i trenutno je član Peruđe, koju sa klupe predvodi njegov bivši saigrač iz reprezentacije Slobodan Boba Kovač, a za koju igraju još i Aleksandar Atanasijević, Nemanja Petrić, Mihajlo Mitić i Konstantin Čupković.
