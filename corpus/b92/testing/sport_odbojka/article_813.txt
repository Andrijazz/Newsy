> Izvor: B92
> Datum: utorak 24.09.2013.  
> Rubrika: sport_odbojka
> Naslov: Kolaković: Protivnik nedovoljno jak
> Članak:

Selektor srpskih odbojkaša Igor Kolaković rekao je posle plasmana u četvrtfinale Evropskog prvenstva da Danska nije bila dovoljno jak protivnik.
Naš tim je u osmini finala pobedio jednog od domaćina šampionata sa 3:0 posle jednog sata i 15 minuta igre.
"Važno je da smo ušli u četvrtfinale. Protivnik nije bio na nivou koji zaslužuje osmina finala Evropsko prvenstvo, ali je tu došao zasluženo pobedivši Belorusiju u grupnoj fazi. Imali smo malo problema u završnici trećeg seta, ali smo to lako prevazišli. Dobro iz ovog meča je da su svi igrači odradili lakši trening", rekao je Kolaković. Kolaković je istakao da je atmosfera koju su napravili domaći navijači bila fantastična i istakao da je i on tokom meča već bio mislima u četvrtfinalu, u kojem naši odbojkaši igraju sa Belgijom. "Moramo ozbiljno da shvatimo Belgiju. Dosta smo ih gledali i to je ekipa koja zaslužuje pažnju i koncenteraciju, a pre svega jer su pobedili Italiju. Oni su po rangu ispod nas, kao i ispod Italije, ali su ipak uspeli da ih pobede. Moramo dobro da pripremimo meč i da odigramo najbolje moguće kako bismo došli do cilja, koji smo pre prvenstva zacrtali", naglasio je Kolaković. Srpske odbojkaše duel sa Belgijom očekuje već u sredu od 20 časova u Arhusu.
