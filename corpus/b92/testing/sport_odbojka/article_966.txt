> Izvor: B92
> Datum: utorak 17.12.2013.  
> Rubrika: sport_odbojka
> Naslov: Odbojkaši na pripremama od petka
> Članak:

Muška odbojkaška reprezentacija Srbije počeće u petak pripreme za turnir J grupe treće runde evropskih kvalifikacija za Svetsko prvenstvo 2014. u Poljskoj.
Domaćin ovog turnira biće Srbija, a svi mečevi odigraće se od 3. do 5. januara u u dvorani "Čair" u Nišu
Seniori Srbije će u prvom kolu, 3. januara od 18 časova, igrati sa Makedonijom. Narednog dana, u istom terminu protivnik će im biti Slovenija, dok u poslednjem kolu naši odbojkaši igraju sa Portugalom.
Plasman na Svetsko prvenstvo 2014. u konkurenciji odbojkaša iz treće runde kvalifikacija izboriće pet pobednika grupa, kao i najbolja drugoplasirana reprezentacija. Igor Kolaković, prvi trener muške seniorske reprezentacije Srbije, na prirpeme je pozvao 17 igrača. Na spisku su: Tehničari: Vlado Petković (Šahirdar Urmija, Iran), Nikola Jovović (Fridrihshafen, Nemačka) i Mihajlo Mitić (Peruđa, Italija). Korektori: Saša Starović (Latina, Italija), Aleksandar Atanasijević (Peruđa, Italija) i Dušan Petković (Crvena zvezda). Libero: Nikola Rosić (Lugano, Švajcarska). Blokeri: Dragan Stanković (Lube Maćerata, Italija), Marko Podrašćanin (Lube Maćerata, Italija), Milan Rašić (ACH Volej Ljubljana, Slovenija) i Srećko Lisinac (Berlin, Nemačka). Primači: Miloš Nikić (Gubernija Nižni Novgorod, Rusija), Nikola Kovačević (Ural Ufa, Rusija), Uroš Kovačević (Modena, Italija), Marko Ivović (Pariz Volej, Francuska), Nemanja Petrić (Peruđa, Italija) i Neven Majstorović (Partizan Vizura). Svetsko prvenstvo za odbojkaše na programu je od 3. do 21. septembra u Poljskoj.
