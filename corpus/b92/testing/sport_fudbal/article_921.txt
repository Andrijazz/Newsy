> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: FIFA osudila nasilje u Brazilu
> Članak:

Međunarodna fudbalska federacija osudija je sve vrste nasilja, nakon ranjavanja učesnika demonstracija protiv Mundijala.
Brazilska vojna policija je hicima iz vatrenog oružja ranila jednog muškarca tokom protesta protiv organizovanja Svetskog prvenstva.
"FIFA u potpunosti poštuje ljudsko pravo na miran protest i poštuje prava svih, ali osuđuje svaki oblik nasilja", saopštila je FIFA posle ranjavanja 22-godišnjeg mladića, koji je u komi zbog teških povreda vrata i prepona.
Policija je saopštila da je mladić nosio eksplozivnu napravu, a FIFA je više puta upozorila organizatore da ubrzaju završne pripreme za planetarnu fudbalsku smotru. Ostavljajući po strani stalnu zabrinutost oko stadiona i drugih infrastrukturnih putanja, kao što je transport, FIFA je istakla da je zadržala poverenje u "sveobuhvatni koncept bezbednosti brazilskih vlasti za vreme održavanja šampionata". "Koncept bezbednosti dobro je radio tokom Kupa konfederacija i izgrađen je na modelima koji su korišćeni na prethodnim svetskim prvenstvima", navela je FIFA. Svetski fudbalski šampionat u Brazilu na programu je od 12. juna do 13. jula.
