> Izvor: B92
> Datum: petak 24.01.2014.  
> Rubrika: sport_fudbal
> Naslov: Miljan Mrdaković u Singapuru
> Članak:

Iskusni srpski centarfor Miljan Mrdaković potpisao je jednogodišnji ugovor sa Tampines Roversom, tako da će ove godine igrati u Singapuru.
Srpski fudbaler prešao je u redove šampiona Singapura sa kojim će se, pored prilike da odbrani titulu, boriti i za plasman u azijsku Ligu šampiona.
"Prvi utisci su izvanredni. U pitanju je odlično organizovan klub, sa velikom tradicijom i kvalitetnom ekipom. Uslovi su fantastični, ali isto tako i popularnost fudbala i Tampinesa je na izuzetno visokom nivou. Moje ambicije su se poklopile sa ambicijama kluba, tako da ćemo se u sezoni koja počinje za manje od mesec dana boriti za titulu šampiona", ističe Mrdaković. Klub se upravo vratio sa priprema u Kambodži, gde je imao perfektan skor, koji mu garantuje dobre šanse da se plasira u Ligu šampiona. Na pripremama je bio i Mrdaković, koji je prvim nastupima, ali i odnosom prema treninzima i obavezama oduševio sve u Tampinesu. Prvi zvaničnu utakmicu 31-godišnji centarfor odigraće u okviru kvalifikacija za Ligu šampiona protiv Južne Kine 2. februara, a šampionat Singapura počinje tri nedelje kasnije. Mrdaković je sezonu počeo u grčkoj Veriji gde je postigao pet golova na 13 utakmica. On važi za jednog od najvećih 'svetskih putnika' među srpskim fudbalerima. Kao 16-godišnjak je napustio Partizan i prešao u Anderleht, nakon čega je igrao ponovo u Srbiji, a zatim i u Austriji, Ukrajini, Izraelu, Portugalu, Kini, Kipru i Grčkoj. Bio je i član olimpijske reprezentacije na Igrama u Pekingu 2008.
