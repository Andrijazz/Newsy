> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: "Žao mi je Mate, on je šampion"
> Članak:

Trener Čelsija Žoze Murinjo rekao je da žali što Španca Huana Matu, koji je prešao u Mančester junajted, nije napravio boljim igračem.
'Specijalni' nije pružao mnogo prilika Mati, umesto koga su u prvom timu bili Oskar i Vilijan, kao i Belgijanac Eden Azar.
"Žao mi je što od njega nisam napravio snažnijeg igrača. Možda je za njega bila novost što nije bio prvi izbor trenera. Možda ga je to kao čoveka, kao igrača, ojačalo, ali da budem iskren, nisam mu ništa pružio i žao mi je zbog toga", rekao je Murinjo.
Mata je u subotu iz Čelsija prešao u Mančester junajted za 37 miliona funti i najverovatnije će za novi klub debitovati u utorak na Old Trafordu protiv Kardifa. On želi veću minutažu kako bi se izborio za mesto u timu reprezentacije Španije, za Svetsko prvenstvo u Brazilu. "Pokušao sam da ga stavim na poziciju koja mu nije odgovarala. Dao je sve od sebe i odigrao nekoliko dobrih utakmica. On je svetski i evropski šampion, teško mu je. Žao mi je jer nisam uspeo da ga sprečim da ode u Mančester junajted, uprkos tome što su nam oni direktni rivali", dodao je portuglaski trener.
Mata, bivši fudbaler Valensije, rekao je da je bio iznenađen kada mu je Čelsi dozvolio da napusti klub. On je u poslednje dve prvenstvene utakmice bio na klupi i kako je rekao, želeo je da iskoristi šansu da igra za još jedan "veliki klub". "Iskreno, bio sam iznenađen. Ali, zahvalan sam Čelsiju, vlasniku, svima u klubu i navijačima - izabrali su me za najboljeg igrača u poslednje dve sezone i na tome ću im zauvek biti zahvalan. U poslednjih šest meseci nisam igrao koliko sam želeo. Shvatam da je fudbal timska igra i to poštujem", rekao je Mata.. Mančester junajted je posle 22 kola sedmi na tabeli sa 14 bodova zaostatka za vodećim Arsenalom, a završio je takmičenja u FA i Liga kupu. Mata neće moći da igra za Junajted u Ligi šampiona, pošto je ove sezone već igrao za Čelsi. 'Đavoli' u borbi za osminu finala igraju sa grčkim Olimpijakosom.
