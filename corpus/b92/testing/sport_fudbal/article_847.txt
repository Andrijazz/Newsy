> Izvor: B92
> Datum: subota 25.01.2014.  
> Rubrika: sport_fudbal
> Naslov: Brazilci protiv Mundijala
> Članak:

Takozvana Anonimna grupa iz Rija de Žaneira pokrenula je na društvenim mrežama inicijativu za protest protiv održavanja fudbalskog prvenstva sveta u Brazilu.
Ova grupa je na Fejsbuku poručila da "Mundijala neće biti" i dodala da je ova "operacija zaustavljanja Mundijala" prvi akt protiv fudbalskog šampionata.
Očekuju se protesti protiv Mundijala u više od 30 brazilskih gradova, uključujući Sao Paulo, Rio de Žaneiro, Salvador i Porto Alegre.
Prošle godine u junu, tokom održvanja fudbalskog Kupa konfederacija, milioni ljudi protestovali su na ulicama brazilskih gradova zbog visokih cena prevoza, loše socijalne politike i korupcije u vreme kada se troše milijarde dolara na organizaciju Mundijala. "FIFA, idi kući", bio je jedan od najpopularnijih slogana ovih masovnih protesta koji su prošle godine zapljusnuli Brazil. Prvenstvo sveta u Brazilu biće održano od 12. juna do 13. jula.
