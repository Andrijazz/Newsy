> Izvor: B92
> Datum: utorak 28.01.2014.  
> Rubrika: sport_fudbal
> Naslov: Marka i AS: Barsa ima "madriditis"
> Članak:

Najčitaniji španski sportski dnevnici izašli su u utorak sa istim naslovom "Madriditis", aludirajući na opsednutost u Barseloni najvećim rivalom Real Madridom.
Pre godinu dana donedavni predsednik Katalonaca Sandro Roselj je optužen da ima "hronični madriditis", jer nije propuštao šansu da pomene Real.
Sada je u istoj situaciji njegov naslednik Žozep Gartomeu, koji prema španskim medijima takođe konstantno svu krivicu pokušava da prebaci na devetostrukog šampiona Evrope iz Madrida.
Danas se sve vrto oko slučaja "Nejmar", gde je jedan član Barselone optužio Roselja da je transfer iznosio više od navodnih 57 miliona evra i da je realizovan uz brojne neregularnosti. Bartomeu je nekoliko dana po preuzimanju funkcije predsednika Barselone rekao da se iza celog slučaja krije Real Madrid. "Član koji je pokrenuo sve ima svako pravo to da uradi, i ja bih isto postupio. Klub pripada članovima (sosiosima, prim. aut). To čini Barselonu velikom. Ne želim da pričam o tome šta se dešava u Real Madridu. Ne verujem da se iko nalazi u pozadini slučaja, ali je tužba donela prednost Realu koji je napredovao. Pokušavaju da nam naštete", rekao je Bartomeu. Pre samo tri kola Barselona i Atletiko Madrid su imali po sedam bodova više od Real Madrid, a posle 21. kola razlika je samo jedan.
