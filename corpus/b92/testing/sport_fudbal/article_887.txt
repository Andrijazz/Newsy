> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Martino: Mesi će igrati povučenije
> Članak:

Trener Barselone Herardo Tata Martino istakao je da bi Lionel Mesi mogao da igra za nijansu povučenije u meču sa Malagom.
Martino je rekao da veruje kako Mesijeve karakteristike odgovaraju igri u kojoj bi bio podrška napadačima, iako je do sada centralni od trojice napadača.
"Razgovarao sam sa njim o mogućnosti da igra malo povučenije, o varijaciji igre u kojoj bi se našao iza tri napadača, ali od početka utakmice. To se događa kad igramo sa Fabregasom, ali i protiv Levantea kada je Dongu ušao na nekoliko minuta", rekao je Martino. U tim Barselone posle povrede se vraća i Ibrahim Afelaj, prvi put od maja 2012. godine, ali Tata još nije siguran šta će se desiti do kraja prelaznog roka. "Veoma sam srećan što je dobio zeleno svetlo od lekara. Sve više ulazi u ritam i mislili smo da je dobro da ga uključimo. Izgledao je veoma dobro ove nedelje. U principu, plan je da ostane sa nama, ali niko ne može pretpostaviti da se neće desiti nešto značajno, i da će on otići", zaključio je Martino.
