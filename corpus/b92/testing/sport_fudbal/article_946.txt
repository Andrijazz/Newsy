> Izvor: B92
> Datum: utorak 28.01.2014.  
> Rubrika: sport_fudbal
> Naslov: Murinjo: Eto je srećan u Čelsiju
> Članak:

Menadžer Čelsija Žoze Murinjo izjavio je da Samjuel Eto možda ostane u klubu i naredne sezone.
Mediji u Engleskoj spekulišu da bi kamerunski napadač mogao da se vrati u Španiju kada mu istekne ugovor u junu.
Murinjo je britanskim novinarima potvrdio da želi da zadrži iskusnog 32-godišnjeg fudbalera, istakavši da će konačna odluka igrača ili kluba biti doneta pred završetak ove sezone.
"S njim imam veoma blizak odnos. On je momak sa sjajnom karijerom, odlučio je da dođe ovde u Premijer ligu, igra dobro i oseća se srećnim. Videćemo šta će da odluči na kraju sezone, možda se vrati na Majorku, kao što je obećao sinu, možda želi da ostane sa nama ili završi karijeru u Interu. Njemu ne trebaju titule, niti mu je potreban novac", kazao je Murinjo. Španac Fernando Tores zbog povrede će pauzirati još dve nedelje, pa je Eto, koji je u derbiju protiv Mančester Junajteda postigao het-trik, postao glavni napadač "plavaca" u odlučujućoh fazi sezone. "On je veliki igrač, njegov doprinos timu je veoma značajan. Mi smo srećni", zaključio je Murinjo. Čelsi je trenutno trećeplasirani na tabeli Premijer lige sa dva boda zaostatka za vodećim Arsenalom.
