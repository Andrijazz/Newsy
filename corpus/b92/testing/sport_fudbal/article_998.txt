> Izvor: B92
> Datum: sreda 29.01.2014.  
> Rubrika: sport_fudbal
> Naslov: Inzagi preuzima Sasuolo?
> Članak:

Legendarni fudbaler Milana Filipo Inzagi glavni je kandidat za mesto trenera italijanskog prvoligaša Sasuola, preneo je list "Gazeta delo Sport".
Uprava tog kluba u utorak je otpustila Euzebija di Frančeska zbog serije loših rezultata i užurbano traga za novim šefom stručnog štaba.
Zbog toga je, kako navodi Gazeta, vlasnik Sasuola Đorđo Skinci već kontaktirao prvog čoveka Milana Silvija Berluskonija kako bi dao dozvolu Inzagiju, treneru mladog tima 'rosonera', za novi angažman.
Navodno, u slučaju da Inzagi ne dođe, Sasuolo će probati da dovede Roberta di Matea ili Alberta Malezanija. Ekipa Sasuola trenutno zauzima 18. mesto na tabeli Serije A sa 17 bodova, tri više od poslednjeplasirane Katanije.
