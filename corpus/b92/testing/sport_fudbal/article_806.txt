> Izvor: B92
> Datum: petak 24.01.2014.  
> Rubrika: sport_fudbal
> Naslov: Vidić: Januzaj mora još da radi
> Članak:

Kapiten Mančester Junajteda Nemanja Vidić rekao je da je važno da saigrači i klub zaštite mladog Adnana Januzaja od prevelikog pritiska javnosti.
“Adnan radi veoma dobro. On je izuzetno talentovan igrač i pred njim je lepa budućnost. Mlad je, ima samo 18 godina. Moramo da budemo oprezni sa njim. Ne smemo da ga opteretimo očekivanjima, o tome menadžer mora da vodi računa”, rekao je Vidić.
Srpski fudbaler je naglasio da veruje da Januzaj može da bude veliki igrač. "Adnan mora još mnogo da radi kako bi napravio veliki uspeh, ali je svakako sposoban za to", naglasio je Vidić. Ove sezone belgijski fudbaler je za Junajted, koji može da bira između deset reprezentacija za koju će da igra, odigrao 21 utakmicu i dao tri gola. "Da bi bio uspešan u Junajtedu, igrač mora da pruža dobre partije svake nedelje. To je veliki izazov i zato kažem da moramo da budemo pažljivi sa mladim igračima. Važno je da se dobro razviju kao ljudi i kao fudbaleri", dodao je Vidić. Junajted trenutno zauzima sedmo mesto na tabeli Premijer lige sa 37 bodova, 14 manje od gradskog rivala Mančester Sitija. U narednom kolu, u utorak,  dočekuju Kardif.
