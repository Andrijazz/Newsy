> Izvor: B92
> Datum: utorak 28.01.2014.  
> Rubrika: sport_fudbal
> Naslov: Luka: Titula ostaje u Humskoj
> Članak:

Fudbaler Partizana Predrag Luka da očekuje da januarska pojačanja pomognu njegovom klubu da odbrani titulu šampiona Srbije.
Partizan je tokom zime doveo Nikolu Drinčića, Miroslava Vulićevića, Branislava Trajkovića i Petra Škuletića, a stigao je i novi trener Marko Nikolić.
"Nadam se da će u prvenstvu sve biti mnogo bolje, gde se borimo za jedan jedini cilj – titulu. Nadam se da ćemo u maju slaviti i da će Partizan ostati šampion", rekao je Luka poručivši da će "pehar ostati tamo gde jeste, u Humskoj".
On je istakao da mu je drago što je novi trener Partizana pobedom debitovao na pripremama u Turskoj. "Sarađivali smo u Radu, dosta se dobro poznajemo, neće tu biti nikakvih problema. Daću svoj maksimum, s obzirom da ima dosta igrača na mojoj poziciji. To je još veći motiv da dobro radim i dobro se pripremim", naveo je Luka. On je u jesenjem delu sezone postigao dva gola za Partizan, a rekao je da je očekivao mnogo više od toga. "Ovo je novi početak, želim da se nametnem", dodao je Luka. Prema njegovim rečima, Partizan je u zimskom prelaznom roku doveo prava pojačanja. "Pred nama je 15 utakmica i sve moramo da dobijemo, to nam je jedini cilj, jedino takmičenje koje nam je preostalo. Naša realnost je da uz ova pojačanja koja su došla to i ostvarimo", rekao je Luka. On je kazao da mu je želja da jednog dana debituje u reprezentaciji Srbije. "Želja za svakog igrača je da zaigra u reprezentaciji. Najbitnije je da se pokažeš u klubu kao igrač, da napredujes, a nešto veće će doći, kao i svakom igraču", kazao je krilni fudbaler Partizana. Crno-beli posle jesenjeg dela sezone imaju bod više od drugoplasirane Crvene zvezde.
