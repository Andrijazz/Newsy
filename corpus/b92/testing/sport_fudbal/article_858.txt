> Izvor: B92
> Datum: subota 25.01.2014.  
> Rubrika: sport_fudbal
> Naslov: Klop: Titula daleko, cilj 3. mesto
> Članak:

Trener fudbalera Borusije iz Dortmunda Jirgen Klop priznao je da njegova ekipa više nema nikakve šanse u borbi za titulu prvaka Nemačke.
"Milioneri" trenutno zauzimaju četvrto mesto na tabeli Bundeslige sa 14 bodova manje od vodećeg Bajerna.
"U drugi deo sezone ulazimo sa velikim zaostatkom u odnosu na Bajern. U ovom trenutku stizanje Bajerna nije naš cilj. Važno je da se fokusiramo na prvi sledeći meč sa Augsburgom i pokušamo da dođemo do trećeg mesta. To nije nemoguća misija, probudio nam se borbeni duh i verujem da možemo", rekao je Klop za sajt kluba. Borusija će u prvom kolu prolećnog dela Bundeslige sutra dočekati Augsburg. "Momci su trenirali veoma dobro tokom zimske pauze, imali su malo slobodnih dana, a potrudili smo se da maksimalno iskoristimo pripreme", dodao je Klop.
