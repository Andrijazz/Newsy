> Izvor: B92
> Datum: subota 25.01.2014.  
> Rubrika: sport_fudbal
> Naslov: Mata potpisao: Vreme za novi izazov
> Članak:

Saga je završena – Huan Mata napokon je potpisao za Mančester junajted i postao najskuplji igrač u istoriji kluba.
Šampion Engleske platio je španskog reprezentativca Čelsiju 37,1 miliona funti i tako nadmašio prethodni rekordni transfer Dimitra Berbatova.
„Oduševljen sam što sam potpisao za Mančester junajted. Imao sam nekoliko veoma srećnih godina, ali sada je vreme za novi izazov. Junajted je savršeno mesto za mene i uzbuđen sam što ću biti deo ovog kluba“, rekao je Mata prilikom potpisivanja ugovora.
"Čelsi je vrhunski klub, imam tamo mnogo prijatelja, ali priliku da zaigram za Junajted nisam mogao da propustim. Radujem se što ću imati priliku da pomognem menadžeru i ekipi u narednim godinama", dodao je Španac koji ima 25 godina i 32 nastupa za reprezentaciju. Mata je za Čelsi odigrao 135 utakmica i postigao 32 gola od dolaska iz Valensije 2011. godine. "Huan je jedan od najboljih plejmejkera ove igre u današnje vreme i veoma sam zadovoljan što smo ga doveli. U poslednje dve sezone imao je 28 asistencija i 32 gola u Premijer ligi. Znam da mu se navijači dive već neko vreme, uvek je igrao dobro potiv nas", rekao je Dejvid Mojs. Junajted inače igra veoma lošu sezonu pošto je trenutno tek 7. u Premijer ligi sa 37 bodova, 14 manje od lidera Arsenala.
