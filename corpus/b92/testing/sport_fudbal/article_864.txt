> Izvor: B92
> Datum: subota 25.01.2014.  
> Rubrika: sport_fudbal
> Naslov: Sušić: Neću Srbiju, hoću laku grupu
> Članak:

Selektor BiH Safet Sušić ne bi voleo da dobije Srbiju ili Hrvatsku u kvalifikacijama za Evropsko prvenstvo 2016.
Srbija je u trećem "šeširu", Hrvatska u drugom, BiH u prvom, a i ostale eks-Ju zemlje su u različitim pa bi svi mogli u jednu grupu.
"Nije mi želja da budemo u grupi sa Hrvatskom, Srbijom, Makedonijom. Želim laganu grupu kroz koju možemo proda prođemo na EURO, mada danas nema laganih reprezentacija, osim možda San Marina i Andore", rekao je Sušić za Klix.ba.
BiH je kao jedna od najboljih selekcija iz kvalifikacija za Svetsko prvenstvo svrstana u prvi šešir sa Španijom, Nemačkom, Holandijom, Engleskom, Portugalom, Grčkom i Rusijom, te će izbeći neke od najboljih evropskih selekcija. "Prema rezultatima u poslednje vreme, logično je da budemo u prvoj jakosnoj grupi. U ostalim, pa čak i u četvrtoj i petoj grupi, ima dobrih reprezentacija. Svakako da je mala prednost kad u startu ne moraš da igraš protiv osam najjačih reprezentacija. Lakše se kvalifikovati kad u grupi nemaš izrazitog favorita. Ovaj put dovoljno je bii drugi da bi se otišlo na Evropsko prvenstvo", rekao je Šušić. "Zmajeve" pre kvalifikacija za EP očekuje istorijsko učešće na Mundjalu, te dueli sa Argentinom, Nigerijom i Iranom u grupnoj fazi. "Najvažnije mi je da ih vidim uživo. Mi igramo 15. juna protiv Argentine dok 16. igraju Iran i Nigerija. Tada ću ih videti na delu i snimiti njihovu igru. Devet ili deset igrača Nigerije koji budu igrali protiv Irana igraće i protiv nas tako da je to ta ekipa koju želim da gledam.U ovom trenutku to ne mora mnogo značiti jer će verovatno biti mnogo izmena", istakao je Sušić. Žreb za kvalifikacije za EURO 2016. u Francuskoj biće održan u 23. februara u Nici, a ovo su sastavi "šešira".
