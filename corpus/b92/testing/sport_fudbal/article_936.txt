> Izvor: B92
> Datum: utorak 28.01.2014.  
> Rubrika: sport_fudbal
> Naslov: Mata: Bio je ovo savršen debi
> Članak:

Novi fudbaler Mančester Junajteda Huan Mata presrećan je svojim debijem u dresu ‘crvenih đavola’ u pobedi nad Kardifom sa 2:0.
Mata je debitovao za novi klub samo tri dana pošto je kompletiran njegov prelazak iz redova londonskog Čelsija za 37 miliona funti.
Španac je već u prvom poluvremenu kreirao dve gola šanse koje nisu iskoristili njegovi saigrači, da bi konačno u drugom bio asistent kod gola Ešlija Janga za konačan rezultat.
"Bio je ovo poseban dan za mene. Debitovao sam, i pobedili smo. Bio je to zaista savršen debi. Uživao sam u njemu. Ali, najvažnije je da smo pobedili. Osećao sam se veoma dobro na terenu sa novim saigračima. Već se radujem narednoj utakmici", rekao je Mata. Španski fudbaler je posebno istakao podršku navijača na "Old Trafordu". "Zahvalan sam navijačima Mančester Junajteda. Od prvog minuta, još od zagrevanja su mi pružili neverovatnu podršku", istakao je Mata. Mata je još pre debija najavio da se raduje igranju sa Vejnom Runijem, a sada je isto ponovio za engleskog napadača, ali i Robina Van Persija. "Pričamo o dvojici najboljih napadača na svetu. Biće sjajno igrati sa njima u istom timu", naglasio je Mata. Gotovo jednako oduševljen kao Mata bio je menadžer Junajteda Dejvid Mojs. "Sačuvali smo svoju mrežu, postigli smo dva gola, nekolicina igrača su se vratila na teren posle povrede, a Huan Mata je debitovao. Bio je odličan, pokazao je da je odličan igrač, ali smo to već znali", naglasio je Mojs. Junajted posle 23 kola drži sedmo mesto na tabeli Premijer lige sa 40 bodova, 12 manje od vodećeg Arsenala, a naredni meč  igraju u subotu, kada gostuju Stouk Sitiju.
