> Izvor: B92
> Datum: utorak 28.01.2014.  
> Rubrika: sport_fudbal
> Naslov: Sasuolo otpustio Di Frančeska
> Članak:

Fudbalski klub Sasuolo otpustio je trenera Euzebija Di Frančeska zbog loših rezultata, a ekipu će privremeno voditi Paolo Mandeli, koji je zadužen za mladi tim.
Sasuolo je prošle sezone prvi put u istoriji izborio mesto u eliti, a trenutno u Seriji A drži 18. mesto na tabeli, i u zoni ispadanja je.
Pre dve nedelje, Sasuolo je iznenadio Milan trijumfom posle preokreta sa 4:3. Međutim, to nije bilo dovoljno da Di Frančesko sačuva trenersko mesto, pošto je njegov tim generalno beležio loše rezultate, a u nedelju je izgubio od Livorna sa 3:1. Di Frančesko je tako postao deseti trener koji je dobio otkaz ove sezone u Seriji A, a Katanija je dva puta promenila šefa stručnog štaba. Prva trenerska žrtva bio je Fabio Liverni iz Đenoe, koga je zamenio Đan Pjero Gasperini. Posle 21 kola u Seriji A Sasulolo ima 17 bodova, a manje od njega imaju samo Livorno i Katanija. Bolonja, koja je prva ekipa van opasne zone, ima samo bod više od Sasuola. U narednom kolu Serije A Sasuolo u nedelju dočekuje Veronu.
