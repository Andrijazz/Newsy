> Izvor: B92
> Datum: sreda 29.01.2014.  
> Rubrika: sport_fudbal
> Naslov: Kosović iz Vojvodine u Standard
> Članak:

Doskorašnji fudbaler Vojvodine i mladi reprezentativac Crne Gore Nebojša Kosović potpisao je ugovor sa Standardom iz Liježa, objavio je novosadski klub.
Kosović je napustio pripreme Novosađana u turskom Beleku i otputovao u Belgiju na lekarske preglede posle kojih će se pridružiti novim klupskim drugovima.
"Na adresu Vojvodine pre nekoliko dana stigla je izuzetno povoljna finansijska ponuda za Kosovića koja je nakon sednice Upravnog odbora kluba jednoglasno prihvaćena.
Belgijski klub će prema sporazumu celokupan iznos transfera isplatiti u narednih nekoliko dana'', navodi se u saopštenju na sajtu Vojvodine. Kosović ima 18 godina, u Vojvodinu je došao 2011. i za klub iz Novog Sada odigrao 30 utakmica i postigao dva gola. Standard je trenutno vodeća ekipa belgijskog šampionata sa sedam bodova više od drugoplasiranog Anderlehta.
