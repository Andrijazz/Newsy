> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Šavi: Ni Katar, ni Njujork
> Članak:

Fudbaler Barselone Šavi Ernandes rekao je da ne razmišlja o odlasku iz Katalonije i naveo da trener Herardo Martino odlično radi sa ekipom.
"Ne idem ni u Katar, ni u Njujork. Želim da odradim do kraja ugovor sa Barselonom. Ostajem ovde, tu osećam da sam važan i koristan. U 'Blaugrani' sam osvojio mnogo titula sa nekoliko generacija fudbalera. Kada pogledam iza sebe, shvatam da sam baš uživao", rekao je Šavi.
On je naveo da je argentinski trener na klupi Barselone do sada uradio veliki posao za ekipu sa Nou Kampa, iako je imao dosta problema sa povredama igrača. Ekipa Barselone trenutno deli prvo mesto na tabeli Primere sa madridskim Atletikom, a oba tima imaju po 54 boda - jedan više od trećeplasiranog Real Madrida.
