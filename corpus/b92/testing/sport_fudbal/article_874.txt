> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Jojić: Ostajem, želim titulu
> Članak:

Fudbaler Partizana Miloš Jojić izjavio je da će ostati u klubu i da očekuje odbranu titule šampiona Srbije.
Za mladog ofanzivnog vezistu zainteresovani su Bajer Leverkuzen i pojedini italijanski klubovi, ali on ostaje veran timu u kom je ponikao.
“Ne znam ništa o tome, imam ugovor u Partizanu i pokušavam da se nametnem treneru. Doveli smo nekoliko dobrih igrača, koji će nam doneti dosta u nastavku prvenstva. Drago mi je što sam dobio konkurente na mojoj 
poziciji, imaću veću želju da se nametnem”, istakao je Jojić.
Jojić nije bio ustaljen na jednoj poziciji tokom jesenjeg dela prvenstva, ali je rekao da bi najradije voleo da se dokaže na mestu centralnog veznog igrača. On je istakao da nikada neće bežati od odgovornosti, kao i da očekuje da će crno-beli i sedmi put uzastopno osvojiti šampionsku titulu, a kao najvećeg konkurenta označio je Crvenu zvezdu. "Još je rano da se priča da li imamo bolji tim nego u jesenjem delu. Naravno da očekujem da odbranimo titulu, prvi smo na tabeli, imamo bod prednosti. Predstoje nam pripreme koje smo dobro počeli, pa ćemo u predstojećim utakmicama da se uigravamo. Odbranićemo titulu, ali nema ništa od priče, sve to moramo da pokažemo na terenu. Nadam se da ćemo biti ispred Zvezde", rekao je Jojić.
Igrači Partizana se zabavljaju na razne načine kada nisu na treningu, a pored Plejstejšna u kome su najbolji Živkovići, igraju se i društvene igre. "Ne ljuti se, čoveče" je najpopularnija od njih, a ovom igrom slobodno vreme ispunjavaju najčešće Saša Ilić, Nikola Ninković, Petar Grbić i Voja Stanković.
