> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Pardju ne garantuje ostanak Kabaja
> Članak:

Menadžer engleskog premijerligaša Njukasla Alan Pardju rekao je da ne može da garantuje ostanak veziste Juana Kabaja.
Kabaj je u redove Njukasla stigao 2011. iz francuskog Lila, u avgustu prošle godine ga je želeo Arsenal, međutim "crno-beli" su odbili ponudu od deset miliona funti. "Znamo da ima dosta interesovanja za Kabaja, vrlo bogatih i moćnih klubova, i mi smo svesni toga. Učinićemo ono što je najbolje za Njukasl", rekao je Alan Pardju.
Nakon odbijene ponude 'tobdžija', Francuz je odbio da igra za Njukasl, ali se u septembru pokajao i uz izvinjenje navijačima rekao da je vrlo srećan u klubu. Do sada je za 'svrake' odigrao 79 mečeva i postigao je 17 golova. Francuz i dalje dolazi u vezu sa dosta klubova o mogućem odlasku pre kraj prelaznog roka, koji se završava 31. januara. Poslednju ponudu od Pari Sen Žermena od 14 miliona Njukasl je odbio. Klub sa Sent Džejms parka neće pustiti 28-godišnjeg Francuza za manje od 20 miliona, a prema pisanju Gardijana Mančester Junajted je spreman da ponudi 25 miliona funti.
