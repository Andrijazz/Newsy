> Izvor: B92
> Datum: petak 24.01.2014.  
> Rubrika: sport_fudbal
> Naslov: Terzić: Tole, mirno spavaj
> Članak:

Predsednik Zajednice Jelen Superlige Zvezdan Terzić rekao je da za srpsku ligu misli da je regularna i da ne želi da se ponovo nađe na čelu Fudbalskog saveza.
Terzić je u četvrtak jednoglasno izabran za predsednika Zajednice, a na toj funkciji je zamenio Dragoljuba Lekića, koji je takođe predstavljao OFK Beograd u toj organizaciji.
"Godi aklamacija, jednoglasan izbor. To je, ipak, priznanje za kvalitetan rad, decenijski, u fudbalu", rekao je Terzić. Terzić je posebno istakao ulogu koju je generalni sekretar Fudbalskog saveza Srbije Zoran Laković imao u njegovom izboru. "Sticajem okolnosti podelila se fudbalska Srbija na Toletove i Terzine. Što nije dobro, što nismo želeli. Zoranu Lakoviću je bilo najteže, našao se između dve vatre. S obzirom na to da je moj prijatelj, da je počeo da radi kod mene. S druge strane, Toletov je saradnik već pet, šest godina. Razumeo sam Zorana, znao da mu nije lako. Spustili smo tenzije, ujedinili se kako bismo donekle rešili nagomilane probleme", naglasio je Terzić. Novi predsednik Zajednice je naglasio da je čovek fudbala i da se zato prihvatio nove uloge. "Rekao sam kad je počela ta priča pre dvadesetak dana da nisam željan funkcija, da sam pre deset godina bio predsednik FSS, najmlađi u Evropi, ušao u sve organe FIFA i UEFA i ne smatram ovo prestižnim statusom. Lobiranje me nije interesovalo, rekao sam kolegama ako su za, spreman sam da postanem predsednik Saveza, predsednik Zajednice superligaša. Mislim da imam znanja, energije i volje da neke stvari promenim na bolje. Na kraju, to je i moja obaveza. Čovek sam fudbala, vodim ozbiljan klub", rekao je Terzić, "Stvarno, nisam željan fotelje predsednika FSS. To sam pre nekoliko dana rekao Toletu:  Ovde se odigra godišnje bezmalo 300 utakmica i može neka da izmakne kontroli, što se svuda u svetu svodi pod statističkom greškom. Tome u prilog, Udruženje kladioničara Evrope, od 53 lige, ocenilo je da je u našoj najneizvesniji dobitak. Što pokazuje da nema nameštenih, sigurnih utakmica".
