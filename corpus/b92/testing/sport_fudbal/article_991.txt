> Izvor: B92
> Datum: sreda 29.01.2014.  
> Rubrika: sport_fudbal
> Naslov: FIFA: JSL timovi zaradili 38M $
> Članak:

Svetska fudbalska federacija (FIFA) saopštila je da je pet klubova potrošilo skoro četvrtinu od 3,7 milijardi dolara koliko su plaćeni transferi igrača u 2013.
Monako, Pari Sen Žermen, Mančester siti i Real Madrid potrošili su 828 miliona dolara na dovođenje igrača iz stranih klubova.
Španski fudbalski klubovi najviše su prihodovali od prodaje igrača (565 miliona $), dok se srpski predstavnici nalaze na 19. mestu (38 miliona).
Tržište je dostiglo vrhunac rekordnim transferom od 100 miliona dolara, kada je u avgustu Garet Bejl iz Totenhema prešao u Real Madrid. "Samo mali broj klubova pravi velike transfere i potresa tržište, ali ostatak tržišta je veoma stabilan", navodi se u saopštenju FIFA. Prema godišnjem izveštaju FIFA sistema koji prati transfere (TMS), svetska potrošnja na transfere porasla je 41 odsto u odnosu na prošlu godinu, a iz toga su isključeni transferi dva kluba iz iste zemlje. FIFA je predstavila izveštaj pošto je međunarodna Unija profesionalnih igrača (FIFPro) najavila da će zakonski osporiti ceo sistem transfera. U saopštenju se navodi da je 90 odsto transfera pod okriljem FIFA, obavljeno u evropskom fudbalu i da je to "trend koji je teško razumeti". Engleska je vodeća liga u neto potrošnji stranih transfera, navela je FIFA. Engleski fudbalski klubovi potrošili su 613 miliona dolara više nego što su zaradili, a iza njih su turski klubovi sa neto deficitom od 134 miliona dolara. Klubovi iz španske lige zaradili su 246 miliona dolara više nego što su potrošili, zahvaljujući transferu napadača Radamela Falkaa iz Atletiko Madrida u Monako. Brazilski klubovi zaradili su 239 miliona dolara, a portugalski 219 miliona dolara neto. Slede Brazil (312) i Engleska (300), dok su članovi Superlige Srbije na taj način prihodovali 38 miliona dolara, što je u odnosu na 2012. povećanje od 131 odsto. Od zemalja u okruženju najbolje plasirani su Hrvati na 12. mestu sa 61 milionom i 16 - plasiranana Rumunija sa 42. FIFA navodi da su engleski klubovi najviše potrošili novca na dovodjenju pojačanja - 913 miliona dolara. Zanimljivo je da odmah iz članova Premijer lige slede Italijani sa 475 miliona, uprkos finansijskim problemima u Seriji A. Na trećem mestu su Francuska sa 420, a slede Španija sa 319 i Nemačka sa 239 miliona dolara. Klubove koji najviše troše vode milijarderi iz Rusije ili iz arapskih zemalja. Monako predvodi ruski milijarder Dmitrij Rubolovljev, a Pari Sen Žermen i Mančester Siti vladajuće porodice Katara i Abu Dabija.
