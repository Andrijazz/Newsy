> Izvor: B92
> Datum: utorak 28.01.2014.  
> Rubrika: sport_fudbal
> Naslov: Vilotić u idealnom timu lige
> Članak:

Srpski fudbaler Milan Vilotić odigrao je najbolju godinu u dosadašnjoj karijeri, a kao potvrda došao je izbor u idealnu postavu švajcarskog šampionata za 2013.
Svečanost povodom proglašenja najboljih i dodela nagrada odigrala se na gala večeri u kongresnoj dvorani u Lucernu, pred oko 600 zvanica iz sveta fudbala, šou biznisa, politike i ekonomije.
Srpski fudbaler tokom 2013. godine odlično je komandovao odbranom Grashopera. U nacionalnom šampionatu odigrao je ukupno 27 utakmica, od kojih na čak 11 tim iz Ciriha nije primio gol. Uz to je postigao i četiri gola. Vilotić je bio najzaslužniji što je ekipa Grashopera došla do prvog trofeja posle čak 19 godina. On je bio strelac odlučujućeg penala u finalu Kupa Švajcarske u Bernu protiv Bazela, pa su tako  stigli do 19. titule u nacionalnom Kupu. Uz sve to, Grashoper je sve do poslednjeg kola šampionata bio u konkurenciji sa Bazelom da osvoji i tutulu prvaka Švajcarske. Uspeh Vilotića je u tome veći, ako se uzme u obzir da su u idealnom timu čak sedmorica igrača iz Bazela, a da su centralne pozicije u odbrani pripale njemu i klupskom kolegi Langu. U idealnom timu pored Vilotića našli su se: Jan Zomer (Bazel), Kaj Foser (Bazel), Fabijan Šar (Bazel), Majkl Lang (Grashoper), Valentin Štoker (Bazel), Fabijan Frej (Bazel), Veroljub Salatić (Grashoper), Mohamed Salah (Bazel), Marko Štreler (Bazel) i Jozef Martines (Jang Bojs). Najbolji fudbaler lige u 2013. godini je Mohamed Salah iz Bazela, najbolji mladi igrač je Majkl Frej iz Jang Bojsa, dok je za najboljeg trenera proglašen Murat Jakin iz Bazela.
