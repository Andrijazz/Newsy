> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Radnički poražen od Stilersa
> Članak:

Fudbaleri Radničkog iz Niša porazom su startovali seriju pripremnih utakmica u Antaliji, od “Reala sa Nišave” bolji je bio južnokorejski Pohang Stilers (3:1).
Nišlije su veoma loše startovale meč, veoma brzo su primile dva gola, da bi Petar Jovanović u finišu prvog poluvremena pronašao put do mreže protivnika.
Radnički je protiv aktuelnog šampiona Južne Koreje imao nekoliko prilika u drugom delu meča, a najbolju šansu propustio je Aleksandar Jovanović.
Poslednji gol na meču odigranom po kišnom vremenu postigli su fudbaleri Pohanga, pri kraju utakmice. Za Radnički je na startu meča na golu bio Aleksandar Kesić, ispred njega Petar Jovanović, Vladan Pavlović, Miloš Živković i Miloš Petrović, zatim Dušan Kolarević, Saša Marjanović, Strahinja Petrović, Aleksandar Jovanović, Saša Stojanović i Ivan Pejčić. U drugom poluvremenu ušli su Nenad Filipović, Branko Pauljević, Radoš Bulatović, Aleksandar Kosorić, Milan Ćulum, Lazar Anđelković i Nikola Mitrović. Sledeću utakmicu Radnički igra 30. januara sa Černomorecom.
