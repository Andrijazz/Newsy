> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Konte besan, istresa se na medijima
> Članak:

Trener Juventusa Antonio Konte bio je razočaran posle remija sa Lacijom (1:1) zbog crvenog kartona koji je dobio golman njegovog tima Đanluiđi Bufon.
Igrao se 24. minut kada je Bufon oborio Klosea u kaznenom prostoru, a Juve je osim penalom kažnjen i isključenjem golmana.
Nakon što je kritikovao tu odluku, Konte je najavio neobičan vid protesta tim povodom – neće govoriti na konferencijama za medije pre mečeva do kraja sezone.
"To pravilo je razočaravajuće jer mislim da je i penal dovoljna kazna i da nema potrebe za crvenim kartonom. To govorim godinama, bilo da je u našu korist ili na našu štetu, pošto uništava meč. Nekada sudije daju žuti, a nekada crveni karton", kazao je Konte i dodao da neće govoriti sa novinarima pred sledeći meč sa Interom, kao ni pred jedan duel do kraja sezone. Trener Juventusa pohvalio je svoj tim koji je izborio bod golom Ljorentea. "Želeli smo pobedu, sa 11 ili sa 10 igrača. Ono što želimo da usadimo momcima jeste pobednički mentalitet i oni znaju da se svaka utakmica igra radi pobede. Sada smo uzeli bod, ali mislim da smo pokazali zašto smo prvi", dodao je 44-godišnji stručnjak, čiji ti ima devet bodova više od drugoplasirane Rome.
