> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Englezi: Moćni Matić novi Makelele?
> Članak:

Nemanja Matić oduševio je fudbalsku javnost u Engleskoj igrom u prvom meču kao starter u ekipi Čelsija.
Matić je prema oceni engleskih medija bio jedan od najboljih igrača u pobedi Čelsija nad Stoukom (1:0) u šesnaestini finala FA Kupa.
"Impresivan derbi, neutralizovao je opasnost po gol od strane Krauča u skoku, kvario igru protivniku i pokretao svoju ekipu napred. Povučen ali efikasan. Da li je Čelsi konačno pronašao novog Makelelea", pitaju se Englezi.
"Igrao je veoma, veoma dobro, odlično je sarađivao sa Lampardom. Odličan je, krade lopte i ima veoma kvalitetan pas. Mislim da mu je prijalo da igra jer je odličan u odbrani protiv timova kakav je Stouk. Ima sjajnu levu nogu, uvek lagano šalje pas, jednostavno", pohvalio je Matića posle meča i menadžer Žoze Murinjo. Matić se 15. januara vratio u Čelsi u transferu iz Benfike vrednom 21 milion funti. Debitovao je četiri dana kasnije kao rezerva u pobedi nad Mančester Junajtedom 3:1. Čelsi će u narednoj rundi FA kupa igrati protiv Mančester Sitija, dok mu u Premijer ligi lider Arsenal 'beži' samo dva boda. "Plavce" u februaru očekuje dvomeč sa Galatasarajem u osmini finala Lige šampiona. Nema sumnje da će Matić biti jedan od ključnih igrača u Murinjovom timu u borbi za trofeje.
