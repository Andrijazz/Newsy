> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Sportando: Krle MVP 4. kola Top16
> Članak:

U izboru specijalizovanog košarkaškog portala Sportando centar CSKA Nenad Krstić proglašen je najboljim igračem četvrte runde Top16 faze Evrolige.
"Armejci“ su naneli prvi poraz u sezoni ekipi Real Madrida, a kapiten reprezentacije Srbije je u tome učestvovao sa 18 poena, šest skokova i sedam iznuđenih faulova.
U petorci kola su se pored Krstića našli i plejmejker Real Madrida Serhio Rodriges, član Galatasaraja Karlos Arojo, krilo Lokomotive Krunoslav Simon i krilni centar CSKA Viktor Hrijapa.
Imenovanje Krstića najkorisnijim igračem obrazloženo je njegovim učinkom na obe strane terena, kao i činjenicom da je bio opasan i sa distance, čemu je dodao i nekoliko asistencija Saši Kaunu u finišu meča, kada je Real bio nadomak povratka u meč. Akter iste utakmice bio je i Serhio Rodriges, koji je imao ključnu ulogu u drugoj četvrtini kada je Real gubio sa 19 razlike, a ulaskom vihornog plejmejkera ta razlika je smanjena na deset. Zabeležio je 19 poena, međutim njegovo izdanje nije bilo dovoljno za nastavak pobedničkog niza Madriđana. Galatasaraj je zabeležio pobedu nad Bajernom u Minhenu, a Karlos Arojo je u prvoj četvrtini postigao 12 poena i utabao put ka trijumfu turskog tima. Postigao je 21 poen uz šut 8/15 za dva, a 3/6 za tri. Ipak, definitivno najbolju partiju pružio je Krunoslav Simon, njegova Lokomotiva je pobedila Žalgiris, a hrvatski košarkaš je u tome učestvovao sa 21 poenom, šest skokova, osam asistencija i šest iznuđenih faulova, za ukupan indeks korisnosti od 35. Petorku kompletira Viktor Hrijapa, a istaknuta je njegova uloga u defanzivi, kao jedan od ključnih razloga za pobedu CSKA nad Realom. Ubacio je svega četiri poena, ali je zabeležio šest skokova i devet asistencija.
