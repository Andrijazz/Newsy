> Izvor: B92
> Datum: utorak 28.01.2014.  
> Rubrika: sport_fudbal
> Naslov: KK: Real rutinski do polufinala
> Članak:

Fudbaleri madridskog Reala rutinski su se plasirali u polufinale Kupa kralja pošto su i u revanšu pobedili Espanjol sa 1:0.
‘Kraljevski klub’ je prošle nedelje pobedio Espanjol u Barseloni sa 1:0 golom Benzeme, a sada je strelac gola na “Santijago Bernabeu” bio Hese Rodriges.
Revanš meč praktično je rešen već posle nekoliko minuta, pošto je Rodriges jedini gol na utakmici postigao u sedmom minutu.
Madriđani su očekivano bili bolji tokom celog duela, a u finišu im je pomogla i činjenica da je Espanjol ostao sa desetoricom igrača na terenu. U 76. minutu drugi žuti karton i isključenje zaradio je Viktor Sančes. Preostali revanš mečevi četvrtfinala španskog Kupa na programu su u sredu i četvrtak. Najubedljiviju prednost ima Barselona, koja vodi sa 4:1 protiv Levantea. Sosijedad iz prvog meča nosi prednost 3:1 protiv Rasinga, dok Atletiko Madrid vodi sa 1:0 protiv Atletika iz Bilbaa. Kup kralja, četvrtfinale utorak, 28. januar Real Madrid - Espanjol 1:0 (prvi meč 1:0) sreda, 29. januar Atletik - Atletiko Madrid 20.00 (prvi meč 0:1) Barselona - Levante 22.00 (prvi meč 4:1) četvrtak, 30. januar Rasing Santander - Real Sosijedad (prvi meč 1:3)
