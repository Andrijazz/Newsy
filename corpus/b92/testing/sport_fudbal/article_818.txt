> Izvor: B92
> Datum: petak 24.01.2014.  
> Rubrika: sport_fudbal
> Naslov: Mitrović novo pojačanje Valjadolida
> Članak:

Srpski fudbaler Stefan Mitrović predstavljen je kao novi igrač Valjadolida, a on će u Španiji nastupati kao pozajmljeni igrač Benfike.
"Mislim da imam kvalitet da igram za Valjadolid, da pomognem ekipi i nadam se da se neće prevariti oni koji veruju u mene“, kazao je 189 cm visoki štoper.
"Ne želim posebno da se predstavljam, bolje da me vidite na terenu. Ipak, mislim da se ističem fizičkom spremom", dodao je 23-godišnji Mitrović. Mitrović se u Valjadolidu pridružio još jednom srpskom internacionalcu, desnom beku Antoniju Rukavini. Posle 20 odigranih kola Valjadolid je na 18. mestu u Primeri sa 16 bodova, tako da Mitroviću i Rukavini predstoji borba za opstanak u ligi.
