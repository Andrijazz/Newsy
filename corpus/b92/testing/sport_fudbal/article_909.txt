> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Nikolić: Treba smanjiti greške
> Članak:

Partizan je zabeležio i drugu pobedu na pripremama u Turskoj, savladan je Gjeongnam sa 2:1, a trener Marko Nikolić ima podeljena mišljenja o meču.
Trener koji je krajem prošle godine stigao u Humsku, naveo je da su njegovi puleni odigrali dva različita poluvremena i da su u drugom napravili više grešaka.
"U prvom delu smo igrali veoma dobro, dok u nastavku nismo bili na nivou, grešili smo, ali nas to sada ne košta. To treba da nam bude opomena, ne smemo sebi dozvoliti taj luksuz u prvenstvu“, naveo je Nikolić.
"Crno-beli" su korejski tim savladali sa 2:1, strelci su bili Mutombo, Pantić i Gulan, s tim što je poslednjepomenuti postigao autogol. "Na startu smo bili dominantni, ostvarili smo prednost u posedu lopte, imali smo koncentraciju i postigli smo gol iz leše akcije. U drugoj fazi meča osetio se umor, ali bez obzira na to izgubili smo kontrolu, čemu je možda doprinela i kiša. Brašanac je imao sjajnu šansu, ali smo potom dopustili protivniku da iskoristi nonšalantan pristup na sredini terena i da postigne gol. Zbog toga nisam zadovoljan, ali je celokupni utisak dosta dobar", objasnio je Nikolić. Strelci golova za Partizan bili su igrači koji imaju specifičan status u klubu, Danilo Pantić je posle dugih pregovora ipak potpisao ugovor sa klubom, dok je Belgijanac Mutombo i dalje na probi. "Drago mi je što se Pantić vratio golom, a što se tiče Mutomba, ostavio bih završnu reč za poslednji dan boravka u Beleku. Ništa se nije promenilo od prošle utakmice, postigao je gol, ali je promašio i nekoliko sjajnih šansi. Ima potencijal, zanimljiv je igrač, to je definitivno, ali ne treba da žurimo sa odlukom", naveo je Nikolić. Šef stručnog štaba šestostrukog uzastopnog šampiona Srbije rekao je da je najvažnija taktička disciplina igrača, koja znači verodostojno prenošenje ideja sa treninga na teren. "Spremamo se za prvenstvo i to je najvažnije. Ove utakmice ne nose ono što je najbitnije, takmičarski pritisak, i dosta ih je lako igrati. Još se uigravamo, nemamo pritisak, uživamo u radu, a kada dođu utakmice za bodove moramo smanjiti greške na minimum", zaključio je Nikolić.
