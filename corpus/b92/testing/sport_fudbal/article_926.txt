> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Esijen definitivno u Milanu
> Članak:

Višednevna drama oko toga gde će Majkl Esijen nastaviti karijeru konačno je okončana, dosadašnji fudbaler Čelsija se seli u Milan.
Defanzivni vezni fudbaler je uspešno prošao lekarske preglede na stadionu San Siro i potpisao je ugovor na godinu i po.
On će u tom periodu zaraditi 3,75 miliona evra, uz bonus od pola miliona ukoliko “roso-neri” uspeju da se plasiraju u Ligu šampiona, a kao novi igrač Milana biće predstavljen u utorak.
U dosadašnjem toku sezone Esijen je za londonski Čelsi odigrao devet utakmica, ali se nije upisao u strelce. Pored Čelsija, ovaj fudbaler još je igrao za madridski Real, Olimpik iz Liona i Bastiju. Za selekciju Gane odigrao je 52 meča i dao devet golova, a trener Milaneza Klarens Sedorf već je izrazio veliko zadovoljstvo što će na raspolaganju u nastavku sezone imati pouzdanog vezistu.
