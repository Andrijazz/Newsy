> Izvor: B92
> Datum: subota 25.01.2014.  
> Rubrika: sport_fudbal
> Naslov: Milović najbolji sportista Ivanjice
> Članak:

Kapiten Javora fudbaler Milovan Milović proglašen je za sportistu godine u Ivanjici, u izboru Sportskog saveza ove opštine.
Ovo je Miloviću treća titula najuspešnijeg sportiste Ivanjice.
Milović ima 247 odigranih prvoligaških utakmica u saveznom rangu takmičenja. Igrao je u Partizanu,Vojvodini, OFK Beogradu,Dinamu iz Tirane, Obiliću i Bežaniji, ali se uvek vraćao u Javor, gde je poslednje četri godine kapiten ivanjičkog superligaša.
"Ponosan sam što sam po treći put izabran za najboljeg sportistu u svom gradu.Nadam se i voleo bih da naredne godine neko mladji dobije ovo priznanje",rekao je Milović za Tanjug posle sinoćnje dodele nagrada. Najbolja sportistkinja Ivanjice je Milica Perišić, kapiten i najbolja odbojkašica Ženskog odbojkaškog kluba Ivanjica. Perišićeva je proglašena i za najpopularniju sportistkinju u prošloj godini po glasovima Ivanjičkog radija i za najbolju sportistkinju po oceni sportskih novinara iz Ivanjice. "Nisam očekivala tolike nagrade, ali veoma sam srećna zbog toga. Želja, trud i rad doneli su rezultate, i pored toga što smo najmlađa ekipa u Drugoj ligi zapad",rekla je Perišićeva. Fudbalski klub Javor poneo je titulu najuspešnijeg sportskog kolektiva u prošloj godini,dok je za najuspešnijeg trenera proglašen Aleksandar Totović, trener Odbojkaškog kluba Bukovica Putevi. Nagrade za najuspešnije mlade sportiste pripale su Jani Milutinović,streljačka družina Boško Petrović, koja je prošle godine proglašena za najbolju kadetkinju Zapadne Srbije i košarkašu kadetske selekcije Ivanjice Daliboru Draškoviću. Sportski novinari su za najboljeg sportistu odabrali Branka Novitovića iz odbojkaškog kluba Bukovica Putevi. Za najbolje sportske radnike u Ivanjici proglašeni su Dušan Radosavljević,Stevan Davidović i Dragoljub Konstatinović. Specijalna priznanja za uspehe koje su postigli u prošloj godini dodeljena su kadetima Omladinskog košarkaškog kluba Ivanjica, stonoteniseru Vladanu Maksimoviću i Vladanu Bojoviću za završetak reprezentativne karijere u malom fudbalu.
