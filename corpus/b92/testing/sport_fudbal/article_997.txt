> Izvor: B92
> Datum: sreda 29.01.2014.  
> Rubrika: sport_fudbal
> Naslov: Humanost pre navijačke podeljenosti
> Članak:

Navijač Evertona Meti Bouman istetovirao je slogan velikog rivala Liverpula na leđima, kako bi pomogao u lečenju jednog četvorogodišnjaka.
Bouman je na leđima istetovirao parolu „You’ll Never Walk Alone“ i pokrenuo akciju prikupljanja finansijskih sredstava za operaciju malog Džordža Džonsona koji ima problema sa sistemom za varenjem.
Sistem za varenje ovog malog dečaka uopšte ne funkcioniše, pa je on prinuđen da nosi kutijicu sa lekovima. Njegovi roditelji očajnički pokušavaju da prikupe novac za operaciju u SAD, nadajući se da će američki lekari njihovom detetu život učiniti malo normalnijim. "Prvi put sam video Džordža na videu na . Činio se kao tako hrabar i dobar dečak. Onda sam pročitao kroz šta je sve prošao i veoma sam se uznemirio, naročito jer imam sina njegovih godina. Znao sam da moram uraditi liverpulovsku tetovažu i skupiti novac za Džordža. Samo sam želeo da dobije odgovore koji svi četvorogodišnjaci zaslužuju, a ako se to može postići, ova tetovaža će biti i više nego vredna", rekao je Bouman. 27-godišnji navijač Evertona imao je drugu ideju, ali se na kraju odlučio za tetovažu. "Mislio sam da uradim nešto drugačije i privučem pažnju navijača. Planirao sam da trčim maraton, ali sam shvatio da ako uradim ovu tetovažu, promovisaću Džordžov slučaj", dodao je Bouman. On je priznao da se borio kako bi privukao navijače Liverpula i da je imao sumnje u vezi sa tetovažom. "Veliki sam navijač Evertona, najveći mogući. Ja stvarno prezirem crvenu stranu Liverpula i volim što ih mrzim. Sada imam ovaj slogan na leđima, možete zamisliti koliko sam razoren. Bio sam toliko nervozan zbog nje i da budem iskren, imao sam sumnje više puta. Ali, reakcije sa obe strane, i Evertonove i Liverpulove fantastične. Znaju razlog zbog kojeg sam je uradio i smatraju da je to sjajna ideja", istakao je navijač Evertona koji već 15 godina prati voljeni klub. Prvi meč sa novom tetovažom bio je derbi Mersisajda koji je Liverpul ubedljivo dobio, a Bouman je rekao da niko nije video tetovažu, jer je dres Evertona bio preko.
