> Izvor: B92
> Datum: sreda 29.01.2014.  
> Rubrika: sport_fudbal
> Naslov: Enrike iz Palmeirasa u Napoli
> Članak:

Brazilski klub Palmeiras objavio je da je postigao sporazum o transferu svog odbrambenog igrača Enrikea u italijanski Napoli.
Bivši defanzivac Barselone doputovaće u Italiju u utorak i posle lekarskih pregleda potpisaće četvorogodišnji ugovor, a brazilski mediji tvrde da će Napoli za njegov dolazak isplatiti sumu od četiri miliona evra.
Enrike (27) je prošle godine bio na spisku selektora Luisa Felipea Skolarija i igranjem u Seriji A nada se da će izboriti mesto u sastavu za prvenstvo sveta. On je 2008. godine stigao na Nou Kamp, ali se nije uklopio u planove tadašnjeg trenera Barselone Pepa Gvardiole, pa je prosleđen na pozajmicu u Bajer Leverkuzen i Rasing Santander, da bi se kasnije vratio u Palmeiras. Za nacionalni tim Brazila do sada je odigrao četiri utakmice.
