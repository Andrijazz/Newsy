> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Rajković: Mnogo sam naučio u Zvezdi
> Članak:

Jedan od najperspektivnijih golmana Evrope, Predrag Rajković rekao je da je mnogo naučio u Crvenoj zvezdi.
19-godišnji golman je, posle odličnog izadanja na Evropskom prvenstvu za mlade, stigao iz Jagodine među crveno-bele, ali još uvek nije dobio šansu u prvom timu.
"Ja sam u Zvezdi četiri i po meseca, i fenomenalno sam se uklopio. Igrači su me lepo prihvatili, naročito stariji koji su mi dosta pomogli da se priviknem. Sa Bajkovićem i Vesićem imam fenomenalne odnose, pre svega prijateljske", kaže Rajković.
Mladi čuvar mreže zatim se osvruno i na rad sa trenerom golmana Srđanom Maksimovićem. "Što se tiče Srđana Maksimovića, mogu reći da se dobro radi s njim, i da se dosta drugačije radi ovde nego što sam radio u Jagodini. Naučio sam mnogo, kod svakog trenera se radi drugačije i kod svakog može da se nauči nešto novo. Ja sam kod Makse naučio mnogo dobrih stvari", tvrdi Rajković. Član zlatne generacije iz Viljnusa poštuje svog kolegu Bobana Bajkovića, ali ističe da je spreman da preuzme odgovornost. "Nadam se da će Bajko otići negde, ali pre svega zbog njega, da se on obezbedi. Zaslužio je to. Bilo bi mi drago da postanem prvi golman, ja jesam i moram biti spreman za to", jasan je Rajković.
