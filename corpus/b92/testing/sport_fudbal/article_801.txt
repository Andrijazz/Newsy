> Izvor: B92
> Datum: petak 24.01.2014.  
> Rubrika: sport_fudbal
> Naslov: Levandovski: Nisam udario navijača
> Članak:

Fudbaler Borusije Dortmund Robert Levandovski rekao je da nije upotrebio fizičku silu protiv navijača, koji ga je ispred njegove kuće vređao.
Navodno, 17-godišnji simpatizer “Milionera” je poljskom napadaču pokazao srednji prst, u znak protesta na odluku fudbalera da pređe u Bajern Minhen.
"Želim da razjasnim da nisam koristio fizičku silu protiv nekoga ko je bio na mom privatnom posedu. Nadam se da će ovo ostati izolovan slučaj”, naveo je Levandovski.
Navijač je optužio Poljaka da ga je napao, zbog čega je fudbaler pozvan u policiju na saslušanje. "Verujem da će mi biti omogućeno da u miru nastavim sezonu u Borusiji", zaključio je Levandovski. Direktor Borusije Hans-Joakim Vacke kazao je da je mladi navijač vređao Levandovskog ispred njegove kuće i pokazao mu srednji prst zato što je Poljak potpisao predugovor sa Bajern Minhenom, a da je napadač stavio ruku na rame tinejdžera i pitao ga "zašto si to uradio". Vacke je naglasio da Levandovski u svakom slučaju nije gurnuo ili udario tinejdžera. Poljaku na kraju sezone ističe ugovor sa Dortmundom, a on je pre više od 18 meseci odlučio da će krenuti stopama nekadašnjeg saigrača Marija Gecea, te da će obući dres Bajern Minhena. Na taj način "Milioneri" neće dobiti ni centa za fudbalera čija tržišna vrednost iznosi 39.000.000 evra, a koji je ove sezone na 17 mečeva u Bundesligi postigao 11 golova uz šest asistencija.
