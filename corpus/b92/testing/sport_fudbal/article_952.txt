> Izvor: B92
> Datum: utorak 28.01.2014.  
> Rubrika: sport_fudbal
> Naslov: Sušiću nagrada 'Miljan Miljanić'
> Članak:

Selektoru Bosne i Hercegovine Safetu Sušiću dodeljena je u Banjaluci nagrada "Miljan Miljanić" u organizaciji FS Republike Srpske i Sportskog žurnala.
Nagrada nosi ime velikog stručnjaka i bivšeg predsednika Fudbalskog saveza Jugoslavije, a Sušiću je uručena na manifestaciji "Dan fudbala" u hotelu "Bosna", prenose banjalučke Nezavisne novine.
"Veoma sam ponosan što sam dobio ovu nagradu. Svi koji me poznaju znaju koliko sam cenio Miljanića kao čoveka i kao stručnjaka. On je pored Ivice Osima bio čovek koji mi je veoma značio u karijeri. Ova nagrada će svaki dan biti samnom", rekao je Sušić, koji je sa reprezentacijom BiH izborio plasman na prvenstvo sveta u Brazilu. Za najboljeg mladog fudbalera na manifestaciji "Dan fudbala" izabran je Fedor Predragović (Borac), nagradu za najboljeg fudbalskog radnika dobio je Zlatko Spasojević, dok je za najboljeg sudiju proglašen Dalibor Drašković. Nagradu za životno delo "Doktor Milan Jelić" dobio je legendarni fudbaler Borca Velimir Sombolac. Posebno priznanje za ostvarene rezultate dodeljeno je omladinskoj reprezentaciji Srbije koja je prošle godine postala prvak Evrope na šampionatu u Litvaniji. Specijalna priznanja uručena su Iliji Petkoviću i Dušanu Maraviću. Na manifestaciji su kao gosti, izmedju ostalih, prisustvovali predsednik FS BiH Elmedin Begić, legendarni fudbaler u trener Ivica Osim i generalni sekretar FS Srbije Zoran Laković, navode Nezavisne novine.
