> Izvor: B92
> Datum: subota 25.01.2014.  
> Rubrika: sport_fudbal
> Naslov: Nejmar koštao Barsu 130 miliona €!
> Članak:

Transfer leta, prelazak Nejmara iz Santosa u Barselonu koštao je Katalonce daleko više od zvaničnih 57 miliona evra.
Dolazak Brazilca na Kamp Nou koštao je "blaugranu" tačno 130,2 miliona evra, potvrdio je direktor kluba Raul Sanljehi sa dnevnik AS.
Pored novca za transfer, Katalonci su imali velike izdatke za Nejmarovu platu, ali i neke neočekivane, kao što su komercijalni agent, Nejmarova fondacija, tehnička saradnja sa Santosem, i skautiranje Brazilca, što je posebno zanimljiva stavka.
Računica je sledeća - transfer je koštao 57,1 miliona , od čega je 40 otišlo Nejmarovim roditeljima kao većinskim vlasnicima njegovog ugovora, a 17,1M Santosu. Nejmarova plata iznosi 44 miliona evra za pet sezona, a dobio je i bonus od 10M za potpisivanje ugovora. Barselona je platila 4M za marketing, 2,7M komercijalnom agentu, 2,5M za Fondaciju Nejmar, 7,9M za tri mlada igrača Santosa (saradnja Barse i Santosa), dok je Nejmarov otac dobio još 2M jer je pet godina skautirao svog sina za Barselonu! "Svi su ga želeli od 2012, bila je ludnica. Svi veliki klubovi su se borili da ga dovedu. Pored toga što smo doveli Nejmara, dobili smo i najboljeg komercijalnog agenta u Brazilu koji je ogromno tržište. Santos je izgubio novac jer je imao veće ponude od naše, ali je Nejmar želeo kod nas", rekao je Sanljehi. Predsednik Barselone Sandro Roselj podneo je ostavku nakon što je jedan član kluba podneo tužbu zbog neispravnosti u transferu Nejmara. Funkciju predsednika preuzeo je Đozep Marija Bartomeu, koji će ostati na čelu kluba do 2016. godine.
