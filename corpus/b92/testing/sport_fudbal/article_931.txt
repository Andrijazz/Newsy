> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Zidan: Nisam mogao bez fudbala
> Članak:

Jedan od najboljih svetskih fudbalera svih vremena Zinedin Zidan rekao je da je morao da ostane u fudbalu i naveo da želi da postane trener.
"Želeo sam da ponovo osetim uzbuđenje koje donosi fudbal. Posle onog što sam doživeo kao igrač, osetio sam potrebu da ponovo budem u ovom sportu. Ne žalim zbog odluke da završim igračku karijeru, jer sam posle toga mogao svaki dan da vodim decu u školu i provodim vreme sa njima", rekao je Zidan za francuski L'Ekip.
Francuz se 2006. godine povukao sa terena, a trenutno je deo stručnog štaba Karla Ančelotija u madridskom Realu. Popularni "Zi-zu" naveo je da se dobro oseća na funkciji koju ima u "kraljevskom" klubu. "Konačno sam shvatio šta želim da radim. Hoću da budem koristan u Realu, ali želim i sam da vodim neku ekipu. Postigao sam mnogo kao igrač, a želim uspeh i u trenerskoj karijeri. Biću ambiciozan trener, hoću da vodim ekipu koja će da ima napadački stil. Fudbal je jednostavan, zato želim tim koji će tako da igra", zaključio je Zidan. Tokom uspešne igračke karijere bio je prvak Italije sa Juventusom, šampion Evrope i Španije sa madridskim Realom, dok je sa Francuskom osvojio titule svetskog i kontinentalnog prvaka.
