> Izvor: B92
> Datum: utorak 28.01.2014.  
> Rubrika: sport_fudbal
> Naslov: Esijen: Milan ostvarenje snova
> Članak:

Novi zadnji vezni fudbaler Milana Mikael Esijen rekao je da je prelazak u redove italijanskog velikana ostvarenje sna.
Fudbaler iz Gane u Milan je stigao u ponedeljak, a u redove 'rosonera' dolazi posle osam i po godina provedenih u Čelsiju. Esijen je istakao da je kod njega od ranije postojala želja da zaigra za Milan.
„Uvek sam porodici i prijateljima pričao da želim da odigram jednu sezonu u dresu Milana pre nego što završim karijeru. Počastvovan sam, ovo je za mene ostvarenje sna“, izjavio je Esijen.
Esijen je zahtevao da ode iz Čelzija zbog male minutaže koju je dobijao ove sezone, a rekao je da ga je i menadžer Čelsija Žoze Murinjo podržao kada je zatražio transfer u Milan. Takođe, izjavio je da prelaskom u Milan želi da uđe u formu da bi izborio mesto u timu Gane za Svetsko prvenstvo u Brazilu. "Ako uspem da igram dobro u kontinuitetu u Milanu nadam se da ću da se nametnem i odem u Brazil sa Ganom", naveo je Esijen. Reprezentativac Gane je u karijeri pre Čelzija igrao u Bastiji i Lionu, a prošlu sezonu je proveo na pozajmici u Real Madridu. Za reprezentaciju Gane odigrao je 52 utakmice i postigao devet golova. Milan ove sezone ne igra kako se očekivalo, trenutno su tek deveti na tabeli sa samo 28 bodova posle 21 odigranog kola. Esijen će moći da debituje za novi tim u subotu, kada Milan na San Siru dočekuje Torino.
