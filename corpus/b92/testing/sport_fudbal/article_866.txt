> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Golovi Mitra, Ljajića, sjajni Matić
> Članak:

Protekli fudbalski vikend obeležili su sjajni nastupi srpskih igrača u evropskim ligama, posebno su se istakli Nemanja Matić, Aleksandar Mitrović i Adem Ljajić.
Matić nije bio ni strelac ni asistent, ali je svojom igrom u prvom startu za Čelsi oduševio engleske medije i menadžera Žozea Murinja.
S druge strane, Adem Ljajić je postigao prvi od tri gola ubedljive Rome, dok je Aleksandar Mitorvić postigao ključan pogodak u pobedu Anderlehta u derbiju protiv Klub Briža. Strelac je bio i Miralem Sulejmani za Benfiku.
Engleska: Vikend u Engleskoj obeležili su mečevi FA kupa, a u centru pažnje od srpskih fudbalera bio je Nemanja Matić. On je bio starter prvi put otkako se vratio u Čelsi i bio jedan od najboljih u pobedi nad Stoukom. Ceo meč za Čelsi odigrao je i Branislav Ivanović. S druge strane, Aleksandar Kolarov je bio strelac za Mančester Siti, čiju je ubedljivu pobedu s klupe posmatrao Matija Nastasić. Nikola Žigić nije igrao u porazu Birmingema. Italija: Adem Ljajić je ponovo bio strelac u Seriji A, pomogao je Romi da ostvari laganu pobedu, a zamenjen je pola sata pre kraja. Ceo meč odigrali su Nikola Maksimović za Torino i Vlada Avramov koji je primio dva gola u poslednja dva minuta u porazu Kaljarija od Milana.Mrežu je sačuvao Željko Brkić na gostovanju Udinezea, dok je Dušan Basta ostao na klupi. Solidnu minutažu imali su još Ivan Radovanović u remiju Kjeva sa Napolijem, te Nenad Krstičić u novom remiju Sampdorije Siniše Mihajlovića, dok je prvo poluvreme u kiksu Intera odigrao Zdravko Kuzmanović. Španija i Nemačka: Sve je manje srpskih fudbalera u ove dve lige koje poseldnjih sezona daju šampiona Evrope. Slobodan Medojević je odigrao ceo meču porazu Volfsburga u prvom prolećnom kolu u Bundesligi, dok su u Primeri Antonio Rukavina i Stefan Mitrović (debi) pomogli Valjadolidu da sačuva gol i iznenadi Viljareal. Stefan Šćepović ovaj put nije postigao gol za Hihon u Segundi, kao ni Dejan Lekić.
Francuska, Holandija, Belgija: U ove tri lige u centru pažnje od naših igrača bio je Aleksandar Mitrović. Reprezentativni napadač je desetim golom u Župile ligi pomogao Anderlehtu da savlada Klub Briž u derbiju Belgije. Vladan Kujović je to gledao sa gola gostiju, dok Luka Milivojević nije igrao uz Mitrovića. Nebojša Pavlović bio je asistent u porazu Kortrajka od Lirsa, što je sa klupe gledao Branimir Petrović, dok Dalibor Veselinović i Miloš Marić nisu pomogli Beverenu da izbegne poraz u Ostendeu. U Francuskoj su po 90 minuta odigrali Filip Đorđević u remiju Nanta i Milan Biševac u pobedi Liona, pomogavši svom timu da sačuva mrežu. Nemanja Gudelj je odigrao ceo meču minimalnom porazu AZ Alkmara od PSV-a i zaradio žuti karton u Ajndgovenu, dok je Uroš Đurđević sa klupe gledao kiks Vitesea protiv NEK-a. Ostali: Miralem Sulejmani postigao je jedini gol u trijumfu Benfike u Kupu, za maksimalan broj bodova "orlova" u grupnoj fazi. U timu iy Lisabona bio je i Filip Đuričić, koji je kao i Sulejmani zamenjen u 77. minutu. Srpski internacionalci nisu bili preterano efikasni u ostatku Evrope. Genčlerbirli je ponovo slavio u Turskoj uz pomoć Radosava Petrovća i Duška Tošića, dok je Bojan Jorgačević primio tri gola za Ercispor od Antalije. Ubedljivo je poražen i Kajzeri Srđana Mijailovića. Andrija Kaluđerović je igrao sat vremena u trijumfu AEL-a na Kipru.
