> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Bajko: Da nastavimo u ovom ritmu
> Članak:

Boban Bajković, kako stvari stoje, i na proleće će čuvati mrežu Crvene zvezde, a pred povratak sa priprema u Sloveniji najavio je juriš na titulu.
„Crveno-beli“ su u Portorožu odigrali dve utakmice, ostvarili pobede i postigli ukupno deset golova, a u prvom kolu nastavka JSL 23. februara igraju protiv Javora.
„Neki od igrača nisu prošli prethodne pripreme, sada su tu od prvog dana i to se primećuje. U prethodnih šest meseci smo se dobro upoznali, povezali i sada će uigravanje ići mnogo lakše“, naveo je Bajković.
Harizmatični čuvar mreže istakao je da se nada pojačanjima, te da je kompletan tim usmeren samo na jedno, osvajanje prvenstva. "I pored umora i teških treninga dobro smo igrali protiv Ankarana i Triglava, svi smo pružili maksimum, bili smo motivisani i rezultat nije mogao da izostane. Uveren sam da će tako biti i u drugoj fazi, ali što je još važnije i u prvenstvenim utakmicama na proleće", dodao je Bajković. Crveno-bela "jedinica" je odbranila jedanaesterac u meču protiv Triglava. "Ne znam koje su mi ovo pripreme po redu. Dugo sam u klubu i navakao sam se na rad i sistem trenera Srđana Maksimovića. O odbranjenom penalu nemam šta da kažem, prija mi sigurno, podiže samopouzdanje, neka tako bude i u utakmicama za bodove", zaključio je Bajković.
Trener Crvene zvezde Slaviša Stojanović bio je zadovoljan posle pobede nad Triglavom. "Dobra utakmica i dobra pobeda, posebno u ovoj fazi priprema. Najviše sam zadovoljan izdanjem u prvom poluvremenu, jer smo imali dosta kombinatorike, želje i trčanja. U drugom poluvremenu je ta komaktnost ekipe malo poremećena brojnim izmenama, pa smo i više grešili. Naša greška, slična onima koje smo imali u prvenstvu dovela je do gola Triglava. To ne sme da se ponavlja", izričit je Stojanović. On je zadovoljan i kako je njegova ekipa odradila prvih osam dana priprema u Sloveniji. "Urađeno je sve kako smo i planirali. Nemamo povređenih igrača, a to je najvažnije. Plan i program se za sada ispunjava, predstoji nam nekoliko dana u Beogradu, a onda i povratak u Sloveniju gde ćemo raditi više na taktici i konačnom uigravanju tima", istakao je Stojanović. Zadržavanje okosnice tima, šef stručnog štaba vidi kao veliki plus. "Izuzetno je dobro što smo svi tu i što prolazimo zajedno ove zimske pripreme. To će nam na proleće doneti kvalitet više", rekao je Stojanović. Kako saznaje B92, crnogorski reprezentativac Savo Pavićević trebalo bi narednih dana da zaduži crveno-beli dres, dok se još čeka odluka Zenita u slučaju Aleksandra Lukovića.
