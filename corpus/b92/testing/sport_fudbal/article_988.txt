> Izvor: B92
> Datum: sreda 29.01.2014.  
> Rubrika: sport_fudbal
> Naslov: Hrvat pokušao da prevari Totenhem
> Članak:

Hrvatski posrednik falsifikovao je potpis u pokušaju da Totenhemu proda holandskog napadača Luka Kastanjosa, piše britanski "Telegraf".
Igrač Tventea i mladi reprezentativac Holandije dao je 10 golova za Tvente u ovogodišnjoj Erediviziji.
Prevara je brzo razotkrivena, jer ljudi iz londonskog kluba poznaju jednog od Kastanjosovih menadžera Rodžera Linsea, preko kojeg su doveli Musu Dembelea, a letos su iz Tventea kupili Nasera Šadlija. Posrednik je prijavljen FIFA.
Iako fudbalska industrija obrće desetine milijardi evra svake godine, a svaki prelazni rok donese stotine miliona u transferima, u dramatičnim danima pred kraj prelaznog roka moguće su i najbizarnije stvari. Poslednjeg dana letnjeg prelaznog roka Mančester Junajted je pokušavao da dovede Andera Ereru iz Bilbaa, ali se ispostavilo da ljudi koji su pregovarali sa Baskijcima nemaju nikakve veze sa klubom. Ovog puta posrednici su falsifikovali potpis predsednika Tventea Jopa Munstermana, ali je prevara razotkrivena, pa su se klubovi obratili FIFA. "Klub je informisan, potvrđujemo da je potpis lažan, a mi smo celu stvar predali KNVB (Holandskom fudbalskom savezu) i FIFA", saopštio je klub iz Enshedea, koji je prijavu poslao i na adresu FBO (holandske Unije fudbalskih poslodavaca). U međuvremenu će preko FIFA i KNVB biti informisani i ostali klubovi, da neko ne bi naseo na prevaru. Holandski RTV Oost i britanski Telegraf prenose da su Domagoj Lisica, kao vođa grupe, Karim el Atmani, Angelos Teodoridis i Dani Budimir pominjani u vezi sa ovom prevarom. U međuvremenu je Budimir, koji živi i radi u SAD, stupio u kontakt sa FBO i objasnio da je dobio ponudu da pronađe Kastanjosu angažman u MLS. "Viđao sam i ranije lažne dokumente, ali nikada sa klupskim pečatom i potpisom zvaničnika kluba. Rado ću pomoći FIFA i KNVB u istrazi", saopštio je Dani Budimir. "Ja nikad nisam video ovakav falsifikat", rekao je čelnik FBO Serž Rosmajsl. "Za nas je najvažnije da niko ne nasedne na ovu prevaru, a stvar smo sada prepustili KNVB i FIFA". FOB je pokušao da stupi u kontakt i sa ostalim pomenutim agentima, ali se niko od njih još nije odazvao. Osim Munstermanovog, na dokumentima su falsifikovani potpisi samog Kastanjosa i njegovih pravih agenata.
