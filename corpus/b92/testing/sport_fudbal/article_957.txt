> Izvor: B92
> Datum: utorak 28.01.2014.  
> Rubrika: sport_fudbal
> Naslov: Bundesliga: Dominacija se nastavlja
> Članak:

Dominacija nemačkog klupskog fudbala na terenu preslikava se i na polje finansija.
Bundesliga je zabeležila porast prihoda devetu godinu u nizu, zaradivši 2.17 milijardi evra u sezoni 2012/2013.
To je porast od 4.4 posto u odnosu na prethodnu godinu, a posebno je impresivan profit od 383 i po miliona evra, najveći u istoriji. Bajern i Dortmund igrali su finale Lige šampiona u toj sezoni, a u tekućoj sva četiri nemačka kluba ušla su u drugu fazu, prvi put ikad.
Od 18 klubova prve Bundeslige njih sedam je zabeležilo pozitivne rezultate, u drugoj ligi procenat je dvostruko veći (15 od 18), potvrdio je godišnji izveštaj - Bundesliga Report 2014. Suma od 419.4 miliona evra (9.1 posto porasta u odnosu na prethodnu sezonu), koliko su zaradili drugoligaši takođe je rekord. Verovatno najveća vrednost nemačkog takmičenja u odnosu na ostalal u Evropi je u relativno ujednačenim prihodima i rashodima klubova. U sezoni 2012/13 ekipe iz top 6 zaradile su i trošile trostruko više nego ekipe iz poslednjih 6, dok su timovi sa pozicija 7-12 baš na sredini.
"Bundesliga uspeva da spoji vrhunske rezultate na terenu sa ekonomskom racionalnošću, posebno kada se uporedi sa drugim ligama u Evropi", kaže izvršni direktor DFL (Nemačka fudbalska liga) Kristijan Zajfert. "Zahvaljujući povećanom interesovanju medija u tekućoj sezoni Bundesliga će još popraviti svoju položaj na drugom mestu među ligama Evrope". Zbirna vrednost igrača u najvišem rangu procenjena je na 413.8 miliona, što je 11.4 miliona više nego prošle godine i za 18.5 miliona više od dosadašnje rekordne vrednosti (2009/10). Za slučaj potrebe klubovi Bundeslige u banci imaju 304.7 miliona evra koje odmah mogu da potroše. Osim što sami dobro zarađuju, klubovi Bundeslige predstavljaju važan izvor prihoda za nemačko društvo, jer na poreze plaćaju rekordnih 850 miliona evra (50 više nego prethodne godine). Misli se i na budućnost - u omladinske škole uloženo je79.3 miliona evra, 3.3 posto više nego prošle sezone i čak 20 posto više nego u šampionatu 2009/2010. Bundesligom smo se detaljno bavili u decembru 2012.
