> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Bejns još četiri godine na Gudisonu
> Članak:

Fudbaler Evertona Lejton Bejns produžio je ugovor na još četiri godine sa tim engleskim klubom, 
saopšteno je sa "Gudison parka".
Britanski mediji su prethodnih dana spekulisali da je za Bejnsa zainteresovan Mančester junajted, ali je 29-godišnji levi bek ipak odlučio da produži ugovor sa klubom iz Evertona, Liverpul.
"Zadovoljni smo što je Lejton produžio ugovor na još četiri godine. To je svima u klubu, ali i navijačima veliki podsticaj za nastavak sezone", rekao je trener "Karamela" Roberto Martines.
Posle 22 kola u Premijer ligi Everton zauzima šesto mesto na tabeli sa 42 boda i ima bod manje od Liverpula na četvrtom mestu, koje vodi u kvalifikacije za Ligu šampiona, dok je Arsenal prvi sa 51 bodom. "On je napunio 29 godina, zreo je, ima fudbalsko znanje i odličan je odbrambeni igrač. Pozitivno utiče na ekipu i njegovo iskustvo će biti ključno u predstojećim, važnim utakmicama", dodao je Martines. Bejns je 2007. godine iz Vigana prešao u Everton, za koji je do sada odigrao 263 utakmice i postigao 25 golova. Za reprezentaciju Engleske debitovao je 2009. godine, odigrao je 22 utakmice i postigao gol.
