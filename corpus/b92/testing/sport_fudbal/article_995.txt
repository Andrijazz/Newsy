> Izvor: B92
> Datum: sreda 29.01.2014.  
> Rubrika: sport_fudbal
> Naslov: Marko Vešović u Torinu
> Članak:

Doskorašnji fudbaler Crvene zvezde Marko Vešović potpisao je troipogodišnji ugovor sa Torinom.
Mladi crnogorski reprezentativac godišnje će zarađivati oko 250 hiljada evra. On se tako priključio nekadašnjem saigraču iz Zvezde Nikoli Maksimoviću.
Vešović je trenirao nekoliko dana sa "bikovima" i zadovoljio očekivanja trenera Đampjera Venture više nego konkurenti Marko Faraoni iz Votforda i nekadašnji igrač PSV-a Stanislav Manolev.
Vešović je u decembru napustio Zvezdu nakon što je tužbom zbog neuspunjenih obaveza dobio raskid ugovora sa crveno-belima za koje je igrao od januara 2011. godine. Da li će Vešović ove sezone nastupiti za Torino nije sigurno, jer zauzima mesto stranca, pa postoji mogućnost da ga klub pošalje na pozajmicu u Vičencu ili Leče. Torino je trenutno šesti u Seriji A sa 32 boda, jednim manje od rivala na mestima koje vode u Ligu Evrope sledeće sezone. "Bikovi" posebno briljiraju u poslednjih mesec i po dana jer u šest kola imaju četiri pobede uz po remi i poraz.
