> Izvor: B92
> Datum: sreda 29.01.2014.  
> Rubrika: sport_fudbal
> Naslov: KK: Barsa i Atletiko u polufinalu
> Članak:

Fudbaleri Barselone i Atletiko Madrida pobedama su overili plasman u polufinale Kupa kralja.
Atletiko je, posle minimalne pobede na domaćem terenu, slavio protiv Atletik Bilbaa i na "San Mamesu". Domaći su vodili na poluvremenu golom Adurica, ali su Raul Garsija i Dijego Kosta doneli preokret i trijumf "Jorgandžijama".
S druge strane, Barselona je u drugom meču protiv Levantea bila još ubedljivija, posle 4:1 u Valensiji, ovoga puta bilo je 5:1.
Herardo Martino poslao je na teren kombinovani sastav, koji je bez većih problema demolirao Levante. Ipak, gosti su prvi poveli, doduše, autogolom Serhija Roberta u osmom minutu. Ali, već do poluvremena "Blaugrana" je vodila, a precizni su bili Adrijano i Pujol. Drugi deo igre otvorio je Aleksis Sančes - sa dva gola u samo sedam minuta, da bi konačan rezultat postavio Cesk Fabregas u 86. minutu. Poslednji meč ove faze takmičenja na programu je u četvrtak, kada Rasing Santander dočekuje Real Sosijedad. U prvom meču u Baskiji bilo je 3:1 za domaće. Ranije je plasam među četiri najbolje ekipe ostvario je Real Madrid.
