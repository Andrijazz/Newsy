> Izvor: B92
> Datum: subota 25.01.2014.  
> Rubrika: sport_fudbal
> Naslov: Ferguson: MU glup ako otpusti Mojsa
> Članak:

Bivši menadžer, a sada direktor Mančester Junajteda Aleks Ferguson smatra da bi klub bio glup kada bi otpustio njegovog naslednika Dejvida Mojsa.
Junajted se muči bez Fergusona, a s Mojsom na klupi, ima sedam poraza u Premijer ligi i čak 14 bodova manje od lidera Arsenala.
"Crveni đavoli" su u međuvremenu eliminisani i iz FA kupa i Liga kupa, dok je 'živ' samo u Ligi šampiona gde ga u osmini finala čeka Olimpijakos.
Očajne igre Junajteda, posebno tokom januara, pokrenule su spekulacije o smeni Mojsa, iako je potpisao šestogodišnji ugovor letos. Ferguson smatra da su to gluposti, istakavši da su konzistentnost i strpljenje ključni za uspeh. "Nikad ne razumem zašto klubovi tako brzo smenjuju menadžere. Upravni odbori moraju da razmotre kvalitete menadžera kojem nude posao, a u CV-ju moraš da obratiš pažnju na karakter i filozofiju koju ima. Ako je to način na koji dovode čoveka, zašto ne istraju na tome. To mi deluje glupo. Nema potrebe smenjivati menadžere tokom sezone. Junajted može da uradi šta želi. Ima sjajnu filozofiju i istoriju, uvek će biti dobar", smatra Ferguson. Kada je preuzeo Junajted 1986, Ferguson je imao deset trofeja za Aberdinom u Škotskoj, ali mu je trebalo čak šest godina da osvoji titulu u Engleskoj. Junajted je sezone završavao kao 11, pa drugi, pa 11, pa 13, pa šesti, pa drugi, pre nego što je osvojio titulu u sezoni 1992/1993. Do penzije Ferguson je osvojio još 12 titula, a poslednju prošle sezone. Ipak, novi direktor kluba ističe da nikad nije video sezonu sličnu aktuelnoj. "Ova godina zaista izgleda kao da će pet-šest ekipa da se bori za titulu, pa je Premijer liga zbog toga sjajna. I dalje nije lako osvojiti šampionat. Mislim da je engleska igra najpoštenija i najteža za osvajanje. Možeš izgubili od svakoga", zaključio je Ferguson. Junajted 16 kola pre kraja PL ima 14 bodova manje od lidera Arsenala, dok mu mesto koje vodi u kvalifikacije za Ligu šampiona "beži" samo šest. U sledećem kolu Junajted dočekuje Kardif Siti, a navijači očekuju da u utorak debituje i najskuplje pojačanje u istoriji kluba Huan Mata.
