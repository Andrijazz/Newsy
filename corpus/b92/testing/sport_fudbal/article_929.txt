> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Maradona: Nažalost, Pele uvek drugi
> Članak:

Legendarni Dijego Armando Maradona još jednom je ogorčen na Svetsku kuću fudbala (FIFA), jer je Brazilac Pele nagrađen počasnom "Zlatnom loptom".
"El Pibe" smatra da je njegov 'večiti' rival ponovo neopravdano favorizovan, ističući da je bio superiorniji od trostrukog osvajača Svetskih prvenstava.
"Za mene će Pele uvek biti drugi najbolji fudbaler sveta, iza Dijega Armanda Maradone. To je realno, pa on nije najveća legenda ni u svojoj zemlji, ispred njega je legendarni Airton Sena", veli Dijego u trećem licu.
Legendi Argentine nije jasno ni kako ljudi brzo zaboravljaju. "Nije mi jasno kako ljudi mogu da kažu da je on dobio nagradu pre mene? Pa ja sam tu nagradu dobio još 1996. godine, kada mi je "Franc fudbal" odao priznanje za doprinos fudbalu", ljut je Maradona. "On će uvek biti drugi najbolji, kako u sportu uopšteno, tako i u Brazilu. Najtužnije je što će zauvek ostati tako". Za kraj, Maradona je istakao detalj i sa ceremonije dodela nagrada u Cirihu. "Kada je trebalo da uruči pročita ime pobednika, i uruči nagradu, Pele je izgovorio Kristijano Leonardo, to najbolje pokazuje gde mu je mesto", zaključio je osvjača Svetskog kupa 1986. godine. Po mnogima, dva najbolja igrača u istoriji najvažnije sporedne stvari na svetu u sukobu su gotovo dve decenije. Maradona napada Pelea da je čovek FIFA, koju Argentinac kritikuje celu karijeru, i da je zbog toga uvek neopravdano favorizovan. U nekoliko navrata, bilo je pokušaja da se njih dvojica pomire, po raznim emisijama, ali nikada uspešno.
