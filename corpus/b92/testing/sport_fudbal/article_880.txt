> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Vojvodina 5:2 na startu priprema
> Članak:

Fudbaleri Vojvodine ostvarili su ubedljivu pobedu u prvom test meču na pripremama u Antaliji, dobili su Admiru 5:2.
Strelci za novosadski tim bili su Georgije Ilić, Jovan Stojanović i Spremo u prvom, te Gaćinović i Milinković-Savić u drugom poluvremenu. Saks i Šahner su tresli mrežu Voše.
Pobeda Vojvodine mogla je biti i ubedljivija jer su „crveno-beli“ pored pet golova propustili još nekoliko dobrih prilika za golove. Radoje je pogodio prečku, a dobre šanse su prmašili Alivodić i Veselinović.
Iako je meč odigran po teškim vremenskim uslovima, jaka kiša i snažan vetar nisu sprečili igrače Vojvodine da razbiju austrijskog Bundesligaša kontrama. Novosađane je u vođstvo doveo oporavljeni Georgije Ilić u 12. minutu posle dobre kontre koja je išla po levoj strani. Loptu je na ivici kaznenog prostora dobio Stojanović, uputio oštar udarac u donji levi ugao koji je golman Tišler kratko odbio, ali na njegovu nesreću samo do Ilića koji ga je obišao i poslao loptu u nebranjenu mrežu. Isti akteri, ali sada u obrnutim ulogama, zaslužni su i za drugi gol Vojvodine. Ilić je uposlio Stojanovića koji je pokazao da je izuzetno brz, pretrčao je dvadesetak metara, prevario Tišlera i ušetao se u gol. Novajlija iz Obrenovca Stojanović je u 31. minutu upisao i asistenciju kod gola. Odlično je u kontranapadu uočio Sprema, na vreme ga proigrao, a povratnik u tim Vojvodine iskosa sa desne strane pogodio suprotni ugao. Četvrti gol pao je posle jednog časa igre. Alivodić je "promešao" odbranu Austrijanaca, centrirao na drugu stativu gde je loptu dočekao Gaćinović i ne oklevajući šutirao iz prve u desni ugao. Admira je smanjila rezultat u 65. minutu golom Saksa koji je stigao loptu pre golmana Jovanića i sa 15-16 metara iskosa sa desne strane pogodio praznu mrežu. Pet minuta kasnije kapiten Đurić je skrivio jedanaesterac, a siguran realizator najstrože kazne bio je Šahner. Na kraju, u poslednjem minutu, fantastičnim potezom meč je zaključio Milinković-Savić. Presekao je napad austrijske ekipe na polovini terena, gurnuo loptu pored jednog protivničkog igrača, optrčao ga sa druge strane i dugim koracima došao u poziciju "1 na 1" sa golmanom. Usledio je precizan šut u levi donji ugao za konačnih 5:2. Vojvodina - Admira Vaker 5:2 (3:0)Ilić 12, Stojanović 20, Spremo 31, Gaćinović 60, Milinković-Savić 90 - Saks 65, Šahner 70p Vojvodina: Žakula (Rockov, Jovanić), Pankov (Nikolić), Popara (Nastić), Babić, (Đurić), Novaković (Pekarić), Tumbasević (Milinković-Savić), Kosović (Radoja), Spremo (Gaćinović), Nenadović (Alivodić), Stojanović (Veselinović), Ilić (Vranješ) Admira Vaker: Tišler, Veber, Dreksler, Kacer, Vesli, Rušek, Šahner, Ailidiz, Pranjić, Ovedraogo, Burušić; Igrali su još: Manconi, saks, Sulimani, Vindbihler, Auer, Švab, Turaver i Šiker
