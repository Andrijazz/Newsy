> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Nastavljaju se protesti protiv SP
> Članak:

Više od 2.000 ljudi okupilo se na ulicama Sao Paula na protestima zbog previsokih troškova organizacije Svetskog fudbalskog prvenstva.

Demonstranti su u subotu putem društvenih mreža pozvali ljude da se okupe na ulicama 30 brazilskih gradova. Više od 20.000 je potvrdilo da će izaći na ulice Sao Paula, ali se pojavilo samo 2.000 ljudi.
Masovni protesti održani su u Brazilu prošlog juna, za vreme Kupa konfederacija, koji je generalna proba pred Mundijal, a tada je ukupno milion ljudi izašlo na ulice, nezadovoljni radom državnih službi i zbog porasta korupcije. Većina stanovnika Brazila je ljuta zbog izgradnje preskupih stadiona i zahtevaju da se ta sredstva ulože u poboljšanje javnog prevoza, zdravstvene zaštite i obrazovanja. Grupa "The Anonymous Rio" je navela na Fejsbuku da "neće biti Svetskog prvenstva". Svetsko prvenstvo u Brazilu održaće se od 12. juna do 13. jula.
