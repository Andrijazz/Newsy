> Izvor: B92
> Datum: subota 25.01.2014.  
> Rubrika: sport_fudbal
> Naslov: Keler: Draksler ne mora da žuri
> Članak:

Trener fudbalera Šalkea Jens Keler rekao je da igrač njegovog tima Julian Draksler ne treba da žuri sa odlaskom u inostranstvo.
"Draksler ima samo 20 godina, nema potrebe da žuri sa odlaskom u inostranstvo. Da biste uspeli u drugoj ligi morate imati veoma jak karakter. Pored toga, finansijska korist nije argument za, jer on u Šalkeu zarađuje jako dobro", rekao je Keler nemačkim medijima.
Britanski mediji pisali su ranije da je Draksler blizu prelaska u Arsenal. Draksler je 2010. godine debitovao za Šalke, za koji je do sada odigrao 133 utakmice i dao 26 golova. Za reprezentaciju Nemačke nastupao je 10 puta i postigao jedan pogodak. Menadžer Arsenala Arsen Venger navode o prelasku Drakslera nazvao je "iluzornim", dodavši da se ništa ne događa. Šalke je trenutno sedmi na tabeli nemačkog prvenstva sa 28 bodova.
