> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Blan: Žalosni teren kriv za remi
> Članak:

Trener Pari Sen Žermena Loran Blan izjavio je da je loš teren krivac što njegov tim nije uspeo da pobedi Gengan u 22. kolu francuske Lige jedan.
Domaći su na stadionu Ruduru poveli golom Jatabarea, a bod ’svecima’ doneo je Aleks.
"Danas nismo igrali dobro kao uobičajeno. Zašto? Ne želim da se krijem iza toga, ali stanje terena bilo je žalosno. Isto je za obe ekipe, ali više škodi timu koji napada i igra fudbal“, izjavio je Blan.
"Imali smo loptu u svom posedu najveći deo vremena, a oni su nas samo čekali. Razočaran sam što nismo pobedili, ali sam zadovoljan jer su se moji igrači borili do kraja i uspeli su da se vrate i osvoje bod", dodao je Blan. PSŽ je i dalje na čelu tabele sa sa 51 bodom, ali Monako ima priliku da eventualnom pobedom nad Olimpik Marsejom smanji zaostatak na samo tri boda.
