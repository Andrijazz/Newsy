> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Radovanović: Nismo imali sreće
> Članak:

Fudbaler Kjeva Ivan Radovanović rekao je nakon iznenađujućeg remija sa Napolijem (1:1) da je njegovom timu nedostajala sreća za pobedu.
Srpski reprezentativac ipak smatra da je i bod na tako teškom gostovanju veliki uspeh, ali da ostaje žal za propuštenim šansama.
"U dobroj smo formi, zadovoljan sam kako igramo. Bili smo blizu tri boda koja bi nam mnogo značila, ali da nam je neko ponudio bod pre ove utakmice sigurno bismo ga prihvatili“, naveo je Radovanović.
Kjevo je na poslednja dva gostovanja uspeo da osvoji dva vredna boda protiv Intera i Napolija, a malo je nedostajalo da stigne do remija i protiv Parme. Radovanović je ove sezone jedan od najstandardnijih igrača u ekipi iz Verone. "Zadovoljan sam kako sam se uklopio. Uspeo sam da podignem svoju formu na visok nivo i standardan sam. Trener Korini pokušava da instalira svoj sistem i on trenutno daje dobre rezultate. Nadam se da ćemo uspeti da se izborimo za opstanak u Seriji A, što je naš osnovni cilj" ,rekao je Radovanović. Kjevo trenutno zauzima 16. poziciju u Seriji A i u narednom kolu dočekuje devetoplasirani Lacio.
