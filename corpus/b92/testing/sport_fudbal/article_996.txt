> Izvor: B92
> Datum: sreda 29.01.2014.  
> Rubrika: sport_fudbal
> Naslov: Kelhar stiže umesto Lukovića?
> Članak:

Pored Sava Pavićevića, novi štoper Crvene zvezde mogao bi da bude Slovenac Dejan Kelhar, koji je prva želja trenera Slaviše Stojanovića.
Pavićević je raskinuo ugovor sa Anortozisom i stiže u Beograd na preglede, a uprava ’crveno-belih’ za njegovog partnera u odbrani želi da dovede iskusnog Slovenca.
Njegov poslednji klub bila je azejberdžanska Gabala, a „Sport“ prenosi da je voljan da se pridruži ekipi sa „Marakane“.
Slaviša Stojanović izabrao je Kelhara, sa kojim je sarađivao u reprezentaciji Slovenije, za koju je 29-godišnji defanzivac igrao šest puta. Momak rođen u Brežicama afirmisao se u ekipi Celja, a posle boravka u Grojter Firtu vratio se u matični klub. Prešao je potom u Serkl Briž za koji je odigrao 41 utakmicu, a osim Gabale, nosio je dres još Legije iz Varšave, Hapoel Haife i Samsunspora. Dolazak Kelhara u Crvenu zvezdu mogao bi da znači kraj spekulacijama o transferu Aleksandra Lukovića, koji je sve dalje od povratka u bivši klub.
