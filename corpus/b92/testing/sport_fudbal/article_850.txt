> Izvor: B92
> Datum: subota 25.01.2014.  
> Rubrika: sport_fudbal
> Naslov: Zizu spreman za trenerski posao
> Članak:

Pomoćni trener madridskog Reala Zinedin Zidan rekao je da je spreman da samostalno preuzme neki tim jer ima veliku želju da se dokaže i u ovom poslu.
Nekadašnji francuski reprezentativac je pomoćni trener Karla Ančelotija od početka ove sezone, ali je istakao da će više pružiti kao glavni trener neke ekipe.
"Hteo sam da se odužim Realu za sve što je uradio za mene. Ipak, ja sam takmičar i to mi je u krvi. Želim da vidim da li mogu da ispunim svoje ambicije“, naveo je Zidan.
Legendarni Francuz je u periodu od 2001. do 2006. godine bio član Reala, za koji je odigrao 225 utakmica i postigao 49 gola. "Već imam na umu ko će mi biti pomoćnici, a moj tim će igrati napadački, ali uravnoteženo. Znam šta mogu da uradim i prenesem, biću korisniji kao prvi trener", rekao je Zidan. Sa "kraljevskim klubom" Zizu je osvojio jednu titulu Primere, Ligu šampiona, UEFA Superkup, Interkontinentalni kup i po dva Kupa kralja i Superkupa Španije.
