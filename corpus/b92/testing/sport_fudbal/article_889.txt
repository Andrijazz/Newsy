> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Zaha i Fabio kod Solšera u Kardifu
> Članak:

Krilni napadač Mančester Junajteda Vilfed Zaha provešće ostatak sezone na pozajmici u Kardifu.
Momak koji je poslednje veliko pojačanje ser Aleksa Fergusona nije se najbolje snašao na "Old Trafordu", a u pojedinim trenucima pojavila se informacija da je u vezi sa kćerkom menadžera Junajteda Dejvida Mojsa.
21-godišji Englez nalazi se na listi želja Velšana još od oktobra, ali 'Đavoli' sve do sada nisu dozvolili igraču da ode na pozajmicu.
Krilni igrač je prošle nedelje bio besan jer mu klub nije dozvolio privremeni odlazak, pa je čak napustio i trening, ali dolazak Huana Mate je promenio situaciju. Ključnu ulogu u celom poslu odigrao je legendarni napadač tima sa "Old Traforda", a sada trener Kardifa - Ole Gunar Solšer. Kardif će Junajtedu platiti milion i po funti, a plaćaće i dobar deo njegove plate od 36 hiljada evra. Norvežanin je već doveo nekoliko Skandinavaca u Vels od kada je postao trener, a pored Zahe, na korak od Kardifa je i brat blizanac Brazilca Rafaela, Fabio. Ostalo je samo dva njih dvojica prođu lekarske preglede. Zaha je ove sezone samo dva puta ušao sa klupe u šampionatu, dok je redovno nastupao za rezervni sastav Mančestera. Ni Fabio se nije previše naigrao, pa je od početka sezone sakupio samo četiri nastupa. Upravo se dva tima sastaju u 23. kolu Premijer lige, kada u utorak Mančester Junajted dočekuje Kardif. Logično, dvojica pozajmljenih igrača nemaju pravo nastupa.
