> Izvor: B92
> Datum: utorak 28.01.2014.  
> Rubrika: sport_fudbal
> Naslov: Pelegrini: Teško sa Totenhemom
> Članak:

Menadžer Mančester Sitija Manuel Pelegrini izjavio je pred utakmicu sa Totenhemom da je londonski tim u odličnoj formi.
Siti je u prvom delu sezone na svom terenu savladao Totenhem sa ubedljivih 6:0, ali Pelegrini ističe da je sada potpuna drugačija situacija.
"Rezultati pokazuju koliko je Totenhem napredovao. Dobili su poslednje četiri utakmice u ligi. Adebajor je u odličnoj formi, tako da sam siguran da će ovo biti jako teška utakmica za nas", izjavio je čileanski stručnjak.
Pelegrini se osvrnuo i na meč protiv drugoligaša Votforda u FA kupu, u kome su Građani pobedili 4:2 nakon što su gubili 2:0. "U fudbalu je razlika između pobede i poraza jako mala. Mislim da je ovo bila dobra lekcija, ali sam zadovoljan reakcijom tima nakon poluvremena", naveo je Pelegrini. Siti se trenutno nalazi na drugom mestu na tabeli sa bodom zaostatka za vodećim Arsenalom, dok Totenhem deli četvrto mesto sa Liverpulom. Meč između Totenhema i Mančester sitija igra se u sredu na Vajt Hart Lejnu od 20.45 časova.
