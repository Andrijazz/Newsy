> Izvor: B92
> Datum: sreda 29.01.2014.  
> Rubrika: sport_fudbal
> Naslov: Kabaj i zvanično u Pari Sen Žermenu
> Članak:

Dosadašnji fudbaler engleskog premijerligaša Njukasla Johan Kabaj i zvanično je novo pojačanje Pari Sen Žermena.
Francuz je potpisao ugovor na tri i po godine, detalji transfera nisu objavljeni, ali je javna tajna da je PSŽ za pojačanje izdvojio 25 miliona evra. Kabaj je izrazio zadovoljstvo ostvarenim transferom.
"Zaveden ambicijama Pari Sen Žermena odlučio sam se da predjem u ovaj veliki tim i da pomognem u ostvarivanju ciljeva", rekao je Kabaj na predstavljanju.
Predsednik PSŽ-a je rekao da je zadovoljan dovođenjem jednog od najboljih francuskih fudbalera. "Dolazak Kabaja demonstrira sposobnost kluba da privuče najbolje francuske fudbalere, kao i strane igrače", kazao je predsednik PSŽ-a Naser Al-Kelaifi. PSŽ je trenutno prvi na tabeli Lige 1, sa tri boda više od drugoplasiranog Monaka nakon 22 odigrana kola. Priliku da debituje Kabaj će imati u petak kada Parižani dočekuju Bordo na Parku prinčeva. Kabaj je karijeru počeo u Lilu, iz koga je posle sedam godina prešao u Njukasl 2011. Nastupao je za mlade selekcije Francuske od U-16 do U-21, a za seniorsku reprezentaciju odigrao je 26 mečeva i postigao dva gola.
