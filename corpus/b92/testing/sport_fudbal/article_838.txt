> Izvor: B92
> Datum: subota 25.01.2014.  
> Rubrika: sport_fudbal
> Naslov: Pobeda Genčlera, Petrović asistent
> Članak:

Sjajna serija Genčlerbirligija nastavljena je i u prolećnom delu prvenstva pobedom nad Rizesporom, 3:1.
Klub sa četvoricom srpskih internacionalaca ostvario je u 18. kolu treću pobedu u nizu i definitivno pobegao od 'opasne zone'.
Duško Tošić proveo je na terenu svih 90 minuta, Radosav Petrović zamenjen je 20 minuta pre kraja, pri vođstvu svog tima od 3:0. Reprezentativac Srbije asistirao je za drugi pogodak svog tima. Nemanja Tomić i Milan Smiljanić nisu se našli u protokolu.
Golove za Genčler postigli su Delibalta, Durmuz i Hrvat Kulušić, jedini strelac za goste bio je Bajtar. U prvim utakmicama prvog kola prolećnog dela turske Superlige Kasimpaša i Kardemir su igrali bez pogodaka, a Bursa je savladala Eskišehir sa 3:1. Na vrhu tabele je Fenerbahče sa 41 bodom, Galatasaraj je drugi sa osam bodova manje. 'Večiti rivali' Istanbula svoje utakmice igraju u nedelju. Genčlerbirligi ima devet bodova manje od Galatasaraja, a 11 vise od onih u zoni ispadanja. Zanimljivo je da je klub iz Ankare u poslednjih pet kola osvojio 11 bodova, dva manje nego u prvih 13 utakmica.
