> Izvor: B92
> Datum: utorak 28.01.2014.  
> Rubrika: sport_fudbal
> Naslov: Bajern bez Robena i Riberija
> Članak:

Bajern u sredu dočekuje Štutgart u zaostalom meču 17. kola Bundeslige, a Bavarci će u tom duelu biti oslabljeni neigranjem Franka Riberija i Arjena Robena.
Utakmica je odložena zbog učešća Bajerna na Svetskom prvenstvu klubova održanom u decembru u Maroku, na kojem su Bavarci osvojili titulu.
Riberi, koji nije igrao ni u petak na meču sa Borusijom Mehengladbah, ima problema sa mišićima. Roben, koji je u toj utakmici ušao u igru u 78. minutu, i dalje se oporavlja od povrede kolena.
Pod znakom pitanja je i nastup Marija Mandžukića na toj utakmici. Bajern je prvi na tabeli Bundeslige, čak i sa utakmicom manje ima deset bodova više od drugoplasiranog Bejera Leverkuzena, a 14 više od trećeplasirane Borusije. Štutgart se nalazi na 12. mestu na tabeli, sa 19 bodova, samo tri više od Hamburga koji se nalazi u zoni ispadanja. Duel Štutgarta i Bajerna igra se u sredu od 20.30 na "Mercedes Benc areni".
