> Izvor: B92
> Datum: sreda 29.01.2014.  
> Rubrika: sport_fudbal
> Naslov: Al-Kelaifi: Mesi? Nemoguća misija
> Članak:

Predsednik francuskog fudbalskog kluba Pari Sen Žermen Naser al-Kelaifi priznao je da je dovođenje Lionela Mesija iz Barselone nemoguća misija.
Barselona je za jednog od najboljih svetskih fudbalera odredila obeštećenje od 250 miliona evra.
"Mesi je fantastičan igrač. Pre neki dan sam u novinama pročitao da će doći u PSŽ. Da li postoji šansa da napravimo taj transfer iz snova? Ne, PSŽ nikad neće dovesti Mesija", rekao je Al-Kelaifi za 'L'Ekip'.
On je dodao da čak i klub kao što je PSŽ ima finansijska ograničenja. "Da ona ne postoje, Mesi bi došao. Međutim, i mi imamo granicu. Srećan sam sa trenutnim sastavom PSŽ, najbolji igrači su već kod nas", dodao je on. Ugovor argentinskog reprezentativca sa Barselonom ističe u leto 2018. godine.
