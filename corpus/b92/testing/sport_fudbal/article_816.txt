> Izvor: B92
> Datum: petak 24.01.2014.  
> Rubrika: sport_fudbal
> Naslov: Dženifer Lopez peva himnu SP
> Članak:

Slavna američka pevačica i glumica Dženifer Lopez, reper Pitbul i brazilska pevačica Klaudija Leite biće izvođači zvanične pesme Svetskog prvenstva u Brazilu.
Svetska fudbalska federacija (FIFA) je otkrila da će pesma nositi naziv “We Are One (Ole Ola)”, ali ne i kada će ona biti objavljena.
Pesmu je napisao i koproducirao Pitbul, a navodi se da će preneti strast Brazila ostatku sveta i da će “zapaliti uzbuđenje u osećanjima navijača” pred šampionat koji počinje 12. juna.
Leite je izjavila da se raduje igranju sambe sa Pitbulom i Dženifer Lopez u Brazilu. Kolumbijska zvezda Šakira napisala je i izvela pesmu "Waka Waka" za prethodno Svetsko prvenstvo 2010. godine u Južnoj Africi. Možda najpoznatiju himnu Svetskih prvenstava izveo je Riki Martin - "The Cup of Life", 1998. godine u Francuskoj.
