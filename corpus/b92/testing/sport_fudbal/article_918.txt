> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Baloteli provocirao, kažnjen 10.000
> Članak:

Napadač Milana Mario Baloteli kažnjen je sa 10.000 evra zbog provokativnog gesta prema navijačima Kaljarija za vreme utakmice na Sardiniji.
Disciplinski sud italijanske Serije A naveo je da je Baloteli razljutio publiku provokativnim i uvredljivim gestom, pošto je postigao izjednačujući gol iz slobodnog udarca, ali više detalja nije objavljeno.
Zbog tog incidenta kontroverzni italijanski reprezentativac dobio je žuti karton, osmi ove sezone, tako da će propustiti sledeći prvenstveni meč u subotu protiv Torina u Milanu zbog nagomilanih kartona. 23-godišnji Baloteli već je pauzirao tri utakmice ove sezone zbog toga što je na kraju meča sa Napolijem na "San Siru" vređao sudije. Milan je pobedio Kaljari posle preokreta sa 2:1 i preuzeo deveto mesto na tabeli sa 28 bodova.
