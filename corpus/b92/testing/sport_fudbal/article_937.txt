> Izvor: B92
> Datum: utorak 28.01.2014.  
> Rubrika: sport_fudbal
> Naslov: “Nismo prodali Ninkovića i Jojića”
> Članak:

Generalni sekretar Partizana Darko Grubor rekao je da ‘crno-beli’ ne planiraju da prodaju Nikolu Ninkovića i Miloša Jojića fondu Punija Zahavija.
Grubor je u prethodna dva dana u društvu potpredsednika šampiona Srbije Ratomira Babića boravio na službenom putu u Izrael.
Po povratku Grubor je istakao da je tamo bio na razgovorima sa Zahavijem, ali je kategoričan kada se povede priča o mogućnosti da dva mlada asa iz Humske već tokom zime budu na raspolaganju investicionom fondu.
"Istina je da smo bili u Izraelu i vratili se u utorak, kao i to da smo vodili određene razgovore o dugoročnoj saradnji. Ono što nije precizno i tačno u priči koja se pojavila je vezano za Ninkovića i Jojića. Pričali smo o saradnji, ali ništa konkretno o pomenutim igračima. Kada budemo imali konkretne odluke, to ćemo svakako objaviti", istakao je prvi operativac kluba iz Humske. Na pitanje da li je u razgovorima jedna od tema bila prodaja nekog drugog fudbalera iz igračkog pogona, Grubor je kratko odgovorio: "Ne, tako nešto nije planirano".
