> Izvor: B92
> Datum: sreda 29.01.2014.  
> Rubrika: sport_fudbal
> Naslov: Jojić ide u Dortmund!
> Članak:

Najbolji igrač 'crno-belih' u jesenjem delu sezone Miloš Jojić bivši je igrač Partizana, potvrdio je beogradski klub na svojim internet stranama.
Jojić je napustio pripreme 'crno-belih' u Turskoj, a karijeru bi trebalo da nastavi u Borusiji iz Dortmunda iako iz Partizana nema potvrde te informacije.
Ponuda je oko dva i po miliona evra, a Jojić u Nemačku ide u četvrtak, zajedno sa svojim menadžerom Miroslavom Stevićem.
Početkom decembra pisalo se o interesovanju Bajera iz Leverkuzena za reprezentativca Srbije ali se Jojić, kako stvari stoje, 'seli' u Dortmund. Miloš Jojić je uz golmana Vladimira Stojkovića po opštem utisku najzaslužniji za bod prednosti koji Partizan ima na kraju polusezone, a u prvom delu je na 15 utakmica postigao šest golova. Jojić je u prvi tim Partizana stigao iz Teleoptika u leto 2012. godine a prošlog proleća je bio najzaslužniji za titulu prvaka države. Postigao je odlučujući gol u 'večitom derbiju'. Čelnici 'crno-belih' govorili su da ne planiraju da prodaju Jojića u ovom prelaznom roku a i igrač je, pre tri dana, izjavio da veruje da će ostati u Beogradu. Osim Jojića, Partizan je ove zime napustio i golman Vladimir Stojković, dok su u klub stigli Miroslav Vulićević, Branislav Trajković, Petar Škuletić, Danko Lazović i Nikola Drinčić, a na probi je Belgijanac Andre Mbija Mutombo.
Jojić je izabran za igrača godine u Jelen Superligi, a u Partizanu je bio potpuno dominantan. On je statistički najbolji igrač Partizana ove sezone, jedini je odigrao svih 15 utakmica (1275 minuta, samo još trojica preko 1000 minuta), najbolji je strelac (6 golova, niko drugi preko 4), asistent (7, niko drugi preko 3, svi osim Jojića ukupno 10), a dominirao je i u kategoriji ključnih dodavanja (28, niko drugi preko 15). Jojić ima najviše šuteva u okvir (19, niko drugi preko 13) i van okvira gola (15, niko drugi preko 14), a od 4 igrača sa najviše šuteva na gol jedini ima preko 50 posto preciznosti (59.4%). *svi podaci zahvaljujući @FantasyJSL
