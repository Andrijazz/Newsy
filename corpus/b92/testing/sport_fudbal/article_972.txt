> Izvor: B92
> Datum: sreda 29.01.2014.  
> Rubrika: sport_fudbal
> Naslov: Stefan Babović se vraća u Humsku?
> Članak:

Stefan Babović, prethodne jeseni igrač Voždovca, mogao bi da se vrati u Partizan, saznaje B92 iz više nezvaničnih izvora.
O mogućem povratku Babovića u klub u kojem je počeo karijeru pisalo se pre sedam dana ali tada posao nije realizovan.
Ekipa Voždovca otputovala je na pripreme ali je nekadašnji igrač Partizana, OFK Beograda, Nanta, Fejenorda i Saragose ostao u Beogradu.
Babović je rođen 1987. godine, kod različitih trenera igrao je na raznim pozicijama u srednjem redu. U dresu Partizana odigrao je u dva 'mandata' (2004-2006. i 2010-2012) ukupno 87 utakmica i postigao 16 golova. U ekipi Voždovca jesenas je odigrao deset utakmica i postigao dva gola. Voždovac je u zimskom prelaznom roku angažovao čak osmoricu igrača, golmane Zorana Popvića i Nemanju Supića (Novi Pazar), dosadašnje bekove Jagodine Josipa Projića i Dražena Dukića, beka Miloša Markovića (Novi Pazar), štopere Aleksandra Vasiljevića (Donji Srem) i Miloša Mihajlova (Sandnes, Norveška), centralnog veznog Marija Božića (Panahaiki, Grčka) i napadača Marka Pavićevića (Borac Čačak).
