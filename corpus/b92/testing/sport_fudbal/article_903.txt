> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Ronaldo: Tužan sam zbog Falkaa
> Članak:

Fudbaler Real Madrida Kristijano Ronaldo poželeo je što brži oporavak Radamelu Falkau, napadaču Monaka koji je teško povredio koleno.
"To je loša vest za svet fudbala. On je moj prijatelj i tužan sam zbog njega. Uveren sam da će stvari krenuti u dobrom smeru, operisao ga je odličan portugalski doktor i siguran sam da će se oporaviti ranije nego što je planirano“, rekao je Ronaldo.
Za Falkaa je klupska sezona završena, a još postoje šanse da zaigra na Mundijalu u Brazilu. Ronaldo nije bio voljan da komentariše promene u Barseloni, tačnije ostavku predsednika Sandra Roselja. "Nemam šta da kažem u vezi sa time, zanima me jedino ono što se događa u mom klubu, a ne brinem o ostalima", rekao je Portugalac. Osvajač Zlatne lopte postigao je prvi gol u pobedi Reala nad Granadom sa 2:0, pa će Real prenoćiti na čelu Primere, sa dva boda više i mečom više od Barselone i Atletiko Madrida. "Igramo dobro i puni smo samopouzdanja. Moramo da se popravimo u određenim segmentima igre, ali generalno smo odigrali odlično i neprestano se poboljšavamo. Uveren sam da ćemo biti sve bolji kako vreme odmiče", rekao je Ronaldo, čiji je tim u 2014. godini zabeležio svih sedam pobeda, i to bez primljenog gola.
