> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Horhe: Lionel ostaje u Barseloni
> Članak:

Horhe Mesi, otac i agent fudbalera Barselone Lionela Mesija, izjavio je da njegov sin neće otići iz tog španskog kluba.
Francuski mediji spekulisali su da će Pari Sen Žermen ovog leta poslati Barseloni rekordnu ponudu od 250 miliona evra za argentinskog reprezentativca.
"Čuo sam te glasine i ne znam odakle su krenule. Nije bilo kontakta, za sada. Lionel je fudbaler Barselone, sa kojom ima dugogodišnji ugovor (do 2018. godine)", rekao je Horhe Mesi za list Ekip.
"Čast je što je Pari Sen Žermen zainteresovan, ali o tome sada ne želimo da pričamo. On ima ugovor sa Barselonom i ne želimo da mislimo ni o čemu drugom, ni o Parizu niti nekom drugom klubu", rekao je on. Horhe Mesi je dodao da je fudbal nepredvidiv i da igrači često menjaju klubove. "Mogu li da budem siguran da će Mesi sledeće sezone igrati u Barseloni? Vezan je ugovorom, ali u fudbalu nikada ne znate šta će se dogoditi. Ne znam šta će biti sutra, to samo bog zna", dodao je Mesijev otac. Mesi je prošao omladinsku školu Barselone, a 2004. godine je debitovao za prvi tim, za koji je do sada odigrao 400 utakmica i postigao 313 golova.
