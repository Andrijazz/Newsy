> Izvor: B92
> Datum: petak 24.01.2014.  
> Rubrika: sport_fudbal
> Naslov: Janković: Protiv Rome poseban motiv
> Članak:

Fudbaleri Verone u nedelju od 12.30 dočekuju Romu u 21. kolu Serije A, a Boško Janković ističe da će igrati sa posebnim motivom.
Verona je najprijatnije iznenađenje sezone u italijanskom prvenstvu i pred duel sa ‘vučicom’ drži šesto mesto na tabeli sa 32 boda, 15 manje od drugoplasirane Rome.
Iako gosti iz Rima u meč ulaze kao favoriti, zato što praktično jedini mogu da ugroze Juventus u borbi za titulu, Janković najavljuje da će se on i saigrači postarati da dođu do bodova.
"Mi dolazimo iz malo lošije serije, posle dve izgubljene utakmice, a čeka nas period sa velikim brojem teških duela. Zato moramo da damo sve od sebe kako bismo osvojili još bodova koji su nam preko potrebni da bi se zadržali u gornjem domu", istakao je Janković. Srpski fudbaler je, međutim, istakao da Veroni neće biti lako u nedelju. Roma ima odličan niz od četiri trijumfa, po dva u prvenstvu i Kupu, sa gol razlikom 9:0. "Uvek je teško igrati protiv Rome jer neguju lep i tehnički fudbal, imaju dosta kvalitetnih igrača i odličnu odbranu. Sigurno je da nas očekuje težak posao", naglasio je Janković. Janković je oduvek pružao odlične partije u duelu Rome, koja je, kako su pisali italijanski mediji, prošle godine bila zainteresovana za njegove usluge. "Meni uvek ide dobro protiv Rome, dao sam im dva gola u prethodne dve sezone u dresu Đenove i uvek imam dodatnu motivaciju kada igram protiv njih, zato što mi je  bila omiljeni tim kada sam bio mali", rekao je Janković.
