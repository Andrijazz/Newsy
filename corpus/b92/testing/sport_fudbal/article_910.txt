> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Grade se stadioni, kako nam ide?
> Članak:

Srpski stadioni pretvorili su se tokom prethodnih nekoliko godina u gradilišta.
Desetine miliona evra utrošene su u rekonstrukciju objekata, ali su utisci blago rečeno pomešani.
Kašnjenje i nedovršavanje redovni su problemi pri izgradnji i rekonstrukciji stadiona u Srbiji, a skolonost ka zadržavanju atletske staze ili ovalnog oblika na bilo koji način deluje potpuno šokantno, jer sasvim odudara od svetskih trendova.
Kandidatura za domaćina EP 2020. dovela je priču o stadionima i u mejnstrim medije, ali u ovom trenutku mnogo je važnije pogledati šta se dešava širom Srbije. Stanje srpske sportske infrastrukture je veoma loše, ne samo kada su u pitanju stadioni, već i sve oko njih, a posebno saobraćaj. Sa jednim i po funkcionalnim aerodromom i mrežom auto-puteva svedenom na osovinu Beograd - Niš, koja se na oba kraja račva u po dva pravca, mnogi gradovi se i bez pominjanja stadiona suočavaju sa ogromnim preprekama. Akcija Fudbalskog saveza sa subvencijama za reflektore je korak koji kasni dobrih 20 godina, ali je pohvalno što je neko konačno ušao u to. Čak ni ta akcija nije prošla bez problema, a o tome i kompletnom stanju fudbalske infrastrukture u Srbiji čitajte u petnaestom nastavku Rekonstrukcije srpskog fudbala.
