> Izvor: B92
> Datum: sreda 29.01.2014.  
> Rubrika: sport_fudbal
> Naslov: Nađ: Mogući neki dolasci i odlasci
> Članak:

Sportski direktor Partizana Albert Nađ izjavio je da je zadovoljan prelaznim rokom, ali da postoji šansa za nova pojačanja, prenose „Novosti“.
Fudbaleri Partizana trenutno se nalaze na pripremama u Turskoj, a u januaru klub je doveo Danka Lazovića, Petra Škuletića, Miroslava Vulićevića, Branislava Trajkovića i Nikolu Drinčića.
"Ništa još nije završeno, prelazni rok traje do kraja februara. Zna se da je u svetu fudbala sve moguće, pogotovo što je postao veliki biznis. Tako je i kod nas, mogući su neki odlasci, samim tim ćemo reagovati i sa dovođenjem pojačanja. Odradili smo veoma kvalitetno prelazni rok, ne pamtim kada smo u minulih nekoliko godina imali sve igrače na početku priprema", rekao je Nađ. Jedno od najvećih pojačanja ove zime je Danko Lazović, koji postigao gol na prvom meču protiv Volfsbergera. "To je nešto čime smo svi zadovoljni. Iskusni igrači su se veoma dobro uklopili sa mladima i dali veliki doprinos u igri i pobedama na dva odigrana meča. Iznad svih bih izdvojio Danka Lazovića, koji je, po mom mišljenju, bio dosta kvalitetniji protiv Gjongnama, iako je u duelu sa Volfsbergom postigao gol. Odradio je sve što je traženo od njega, čak je i sam sebi tokom igre dao neke zadatke, kako bi što pre stigao do forme. Njegovo kretanje, požrtvovanje u defanzivnim zadacima, kao uostalom i celog tima, je za svaku pohvalu", dodao je bivši fudbaler . Osim Lazovića, na pripremama su se istakli i Mutombo koji je na probi, kao i mladi Danilo Pantić, za koga Nađ kaže da je vrhunski talenat. "Ne treba mu stavljati breme na leđa. Svi znaju da je Pantić vrhunski talenat i taj gol je bio zaista prelep, ali pred njim je svakako veliki rad i dokazivanje", zaključio je Nađ dodavši da je zadovoljan igrama u Turskoj, ali da ne bi voleo da se ponovi prošlogodišnja situacija, kada su se posle dobrih priprema javili problemi u prvenstvu.
