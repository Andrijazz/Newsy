> Izvor: B92
> Datum: nedelja 26.01.2014.  
> Rubrika: sport_fudbal
> Naslov: Milijaš: Titula lek za besparicu
> Članak:

Kapiten Crvene zvezde Nenad Milijaš rekao je da se crveno-beli trude da ne razmišljaju o finansijskoj situaciji u klubu.
Vezni fudbaler je dodao da bi osvajanje titule prvaka Srbije bio veliki uspeh za tim sa Marakane, koji je jesenji deo sezone završio na drugom mestu.
"Besparica i ostali problemi u klubu su poznati jer nisu od juče, sada smo i mi svesniji toga. Znamo šta je cilj do kraja i pokušavamo na sve načine da održimo atmosferu jer se bez nje ne može“, naveo je Milijaš.
"Crveno-beli" nisu šest godina osvojili titulu šampiona države, a kapiten smatra da je sada pravo vreme za to. "Osvajanje titule bio bi veliki uspeh za sve nas, a pogotovo za naše mlade igrače. Mislim da je njima ovo motiv više da dođu do titule, jer osvojiti titulu posle toliko godina, mislim da veće slavlje i bolji osećaj ne bi postojao", rekao je Milijaš. On je istakao da je zadovoljan ostvarenim na dosadašnjim pripremama i nada se da će uskoro doći pojačanja. "Mislim da smo uradili dobar posao do sada. Predstoji nam drugi i bitniji deo priprema u kojem nas očekuje više utakmica. Ove pripreme smo počeli mnogo bolje od onih pre šest meseci jer smo se okupili na vreme. Pojačanja nisu stigla, ali nadam se da će doći u narednih nekoliko dana. Mislim da imamo dobru ekipu i najbitnije je da su svi spremni, tu pre svega mislim na igrače koji su se oporavili od povreda", rekao je Milijaš. Fudbaleri Crvene zvezde će do 28. januara trenirati u Portorožu, a tri dana kasnije idu u Kopar na drugi deo priprema za prolećni deo sezone.
