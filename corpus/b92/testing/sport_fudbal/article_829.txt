> Izvor: B92
> Datum: subota 25.01.2014.  
> Rubrika: sport_fudbal
> Naslov: "Pavićević bi bio pravo pojačanje"
> Članak:

Fudbaler Crvene zvezde Filip Kasalica izjavio je da bi njegov kolega iz reprezentacije Crne Gore Savo Pavićević bio dobro pojačanje za beogradski klub.
Poslednjih dana se sve češće pominje ime nekadašnjeg defanzivca kulskog Hajduka, kao moguće rešenje za poziciju centralnog igrača odbrane srpskog vicešampiona.
"Znam ga odlično, o njemu imam samo reči hvale. Jednostavno, ne znam da li je bolji čovek ili fudbaler. Ima veliko iskustvo i siguran sam da bi bio pojačanje za naš tim", rekao je Kasalica.
Ofanzivni igrač "crveno-belih" je nedavno izrazio nezadovoljstvo minutažom, bio je na korak od prelaska u Mordoviju, međutim pregovori sa ruskim klubom nisu bili uspešni. "Jedne uslove su ponudili faksom i preko telefona, sasvim druge kada sam stigao u Antaliju, gde su bili na pripremama. Kad smo to videli, menadžer i ja smo se odmah vratili za Beograd. Šta je, tu je. Sada su moji planovi opet vezani za Zvezdu i potpuno sam posvećen pripremama", naveo je Kasalica. Prema njegovim rečima, na pripremama u Sloveniji je "sve kako treba". "Zaista imamo odlične uslove ovde u Marini Portorož, počev od smeštaja u hotelu, preko terena, do teretane i mirnog ambijenta. Još kad se jutros pojavilo sunce...", naveo je Kasalica. Fudbaleri Zvezde ostaće u Portorožu do 28. januara, kada će se vratiti u Beograd na tri dana, a potom će ponovo otići u Sloveniju, na drugi deo priprema.
