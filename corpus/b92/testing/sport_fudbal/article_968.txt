> Izvor: B92
> Datum: utorak 28.01.2014.  
> Rubrika: sport_fudbal
> Naslov: Lipi: Italijani bez LŠ 10 godina
> Članak:

Nekadašnji selektor Italije Marčelo Lipi rekao je da u narednih 10 godina nijedna ekipa iz Serije A sigurno neće osvojiti trofej u Ligi šampiona.
Poslednji italijanski klub koji je osvojio Ligu šampiona bio je Inter 2010. godine, a prethodno je Milan slavio 2003. i 2007. godine.
"Juventus ima kvalitet, što je dovoljno da ponovo osvoji Kalčo, ali i dalje im nešto nedostaje da budu uspešni u Evropi. Generalno gledano, mislim da će teško neka ekipa iz Serije A biti prvak Evrope u narednih 10 godina", rekao je Lipi.
Trener kineskog Gvangdžua osvrnuo se na i eventulani odlazak Artura Vidala i Pola Pogbe iz Juventusa. "Ne znam da li će klub na kraju sezone napustiti Pogba ili Vidal, ali znam samo da moj Juventus svake godine proda jednog ili dva važna igrača", dodao je Lipi. Lipi je tokom bogate trenerske karijere između ostalog vodio i Atalantnu, Napoli, Juventus i Inter, a sa Azurima je 2006. godine u Nemačkoj postao prvak sveta. Sa Gvangdžuom je protekle godine osvojio titulu u Kini i postao šampion Azije.
