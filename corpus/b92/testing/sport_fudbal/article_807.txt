> Izvor: B92
> Datum: petak 24.01.2014.  
> Rubrika: sport_fudbal
> Naslov: Šofranac novo pojačanje Javora
> Članak:

Dosadašnji fudbaler podgoričke Mladosti Aleksandar Šofranac potpisao je u petak dvogodišnji ugovor sa Javorom iz Ivanjice.
On je pažnju Javora skrenuo odličnim partijama u dresu mlade reprezentacije Crne Gore, a sjajno je odigrao i u mečevima kvalifikacija za Ligu Evrope prošlog leta.
"Na toj poziciji nam je bio neophodan igrač, a dolaskom Šofranca bićemo mnogo jači i spremniji za nastavak sezone", izjavio je Tanjugu sportski menadžer kluba, Nikola Lišanin.
On je podsetio da su u tim stigli svi željeni fudbaleri, a ono što je potrebno da se reši u narednom periodu je mesto zadnjeg veznog igrača. Javor je ranije ojačan dolaskom Zlatkovića, Mišića, Račića, Vujovića i Ljubomirca. Što se tiče odlazaka ivanjičkog superligaša su napustili Alimpijević i Radivojević koji su u Uzbekistanu, dok je iskusni štoper Đokić potpisao ugovor sa austrijskim Vaker Insbrukom i priključiće se ekipi koja se nalazi na pripremama u Turskoj. "Mi ne uslovljavamo i ne sputavamo igrače, naprotiv. Svima dajemo mogućnost da dres Javora bude odskočna daska za napredovanje", istakao je Lišanin komentarišući Đokićev transfer. Ivanjički superligaš je 10. januara počeo pripreme, u subotu će na stadionu kraj Moravice odigrati utakmicu sa Metalcem iz Gornjeg Milanovca, a u ponedeljak putuje za Ohrid gde će ostati dve nedelje.
