> Izvor: B92
> Datum: ponedeljak 27.01.2014.  
> Rubrika: sport_fudbal
> Naslov: Živković ipak lakše povređen
> Članak:

Najveće otkrovenje jesenjeg dela šampionata, vezni fudbaler Partizana Andrija Živković ipak nije teže povređen, ali će ipak raditi smanjenim tempom.
Mladi reprezentativac Srbije je osetio bol u primicaču, međutim reč je samo o istegnuću, što su pokazali rezultati magnetne rezonance.
"Živkovićeva povreda nije tako ozbiljna kako se u prvi mah činilo, počeo je polako da radi sa loptom, ali moramo da budemo oprezni, jer je već imao sličnih problema“, rekao je doktor Partizana Ilija Rosić.
Živković je ove sezone odigrao deset utakmica u JSL, postigao je četiri gola i zabeležio jednu asistenciju, a propustio je prve dve trening utakmice na pripremama u Turskoj, protiv Volfsbergera i Gjeognama.
