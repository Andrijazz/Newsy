> Izvor: B92
> Datum: četvrtak 20.05.2010
> Rubrika: život_ljubav
> Naslov: Kad su bračni partneri neverni jedno drugom
> Članak:

Naveliko se priča o prevari i ona je uzrok sve većeg broja razvoda i bračnih problema. Ali, šta sve stoji u pozadini preljube i zašto mislite da je zabranjeno voće slađe? Piše: Livija Cveljo 

Kada niste u vezi, žudite za nekim posebnim koji će "ukrasti" vaše srce. Međutim, kada svijete gnezdo s tom osobom, čeznete za ono malo slobode koju ste imali dok ste bili sami. To je savršen dokaz da u životu uvek želite ono što nemate, a jednom kad to i dobijete, patite za onim što ste imali pre. Koji su razlozi tog večnog nezadovoljstva u vama? Današnje društvo daje tridesetogodišnjacima i četrdesetogodišnjacima neograničenu slobodu da biraju između samoće i zajedništva. Žene se više ne smatraju "baba-devojkama" ako se nisu udale do tridesete, te se na njih gleda kao na nezavisne, jake i mudre osobe kojima nije potreban muškarac da ih vodi kroz život. Na njihovu sreću, tridesetogodišnji muškarac mnogo je stabilniji i odlučniji u nameri da se skrasi s jednom ženom nego, na primer, dvadesetpetogodišnjak. Društvo je takođe ženi ponudilo mogućnost sticanja znanja i postizanja poslovnog uspeha, što je pre bilo rezervisano isključivo za muškarce. Ali, s tom povlasticom žene su ostvarile i novi stepen društvenog položaja pa je i njihovo ponašanje u vezi postalo slobodnije i sličnije onom muškom. Promena stava u moderno doba U poslednjih dvadeset godina ženski pogled na svet drastično se promenio. "Ona je više okupirana školovanjem za razliku od prošlih generacija žena i veruje da su joj mogućnosti mnogo veće kad su u pitanju karijera i zarada. Današnje žene u dvadesetim i tridesetim često menjaju partnere i otvorenije su u seksu. Do vremena kada pronađu muškarca za koga će se udati, nije neobično da su oba partnera imala barem jednu ozbiljnu vezu, pet kraćih i nekoliko veza za jednu noć. Takvo iskustvo muškarcima i ženama daje želju za promenom", kaže psiholog Darija Klarić. Da li to može da bude razlog zašto se danas ljudi mnogo češće razvode nego pre? I da li vam nedostaje tradicionalan pristup braku vaših predaka? Uzaludno je tražiti osobe za koje mislimo da će nas usrećiti ili ispuniti, jer takve ne postoje. Ako ste srećni sami sa sobom, neće vam biti potreban neko drugi da vas usreći. Ali, kad vam nedostaje samopouzdanja ili vere da zaslužujete ljubav, nećete biti srećni samo sa jednom osobom. U ljudskoj je prirodi želja za pronalaskom životnog partnera, ali je istovremeno i vrlo izražena vaša potreba da budete prihvaćeni u društvu. Ukoliko sebe dovoljno ne volite i ne prihvatate, svaka vaša veza biće osuđena na propast. Previše vremena provodite žaleći se na stvari za koje ste lenji da ih popravite. A kada stvari krenu nizbrdo, pitate se zašto se to dogodilo. Ništa na ovome svetu nije savršeno, pa je ono što imate ipak vredno truda. Sreća je nadohvat ruke za sve one koji je žele. Predanost znači vernost Često zaboravljate (napuštanjem starog kako biste pronašli nešto novo) da ništa ne ostaje novo zauvek. Većini ljudi u vezama predanost znači isto što i vernost. Statistike pokazuju da jedna od pet osoba u monogamnim vezama, odnosno njih 22 % vara svoje partnere. Stopa je još izraženija među oženjenim muškarcima. Takođe, gotovo polovina ljudi priznaje partnerima da su im bili neverni. Ni zajedničko provođenje vremena, čak ni deca, ne sprečavaju ljude da varaju. Međutim, iako je većina nas u iskušenju zbog zabranjenog voća, čini se da je strah od prevare više nego dovoljan da se u nju ipak ne upustite. Bombardovani ste vestima o neveri među slavnima, pa nije čudo što mislite da živite u svetu bezosećajnih gadova i očajnih domaćica. Iako u varanju prednjači jači pol, i žene se danas sve češće upuštaju u vanbračne veze. "Danas ljudi misle da svi varaju, ali to nije baš tako. Takođe je vrlo ironično da dok pokušavamo da razmišljamo o tome koliko su prevare učestale, često smo slepi kada je reč o našem partneru. Ako vas partner vara, vi verovatno nećete imati pojma o tome", kaže psiholog Darija Klarić. Prevara se u proseku događa između treće i pete godine braka, i to većinom čini muškarac nezadovoljan seksualnim životom ili žena koja se oseća emocionalno uskraćeno.

Opravdavanje lošeg ponašanja Ljubavnik ili ljubavnica najčešće je prijatelj ili kolega na poslu. "To može biti tridesetogodišnji muškarac koji šest godina živi sa devojkom, ili četrdesetpetogodišnjak koji izgleda da je srećan u braku, ili pak mlada majka koja ne dobija partnerovu pažnju", kaže psiholog. Takođe, deca nisu nikakva prepreka za neveru, kao što ni novac ne kupuje bračnu sreću. Bogati muškarci jednostavno imaju više mogućnosti od onih siromašnih. Šta ljude navodi da varaju svoje partnere? Dosada ili uzbuđenje? Muškarci najčešće varaju radi seksa, a žena se obično upušta u preljubu zbog nedostatka bliskosti s partnerom. Žene u proseku partnera prevare samo jednom, a muškarci to učine više puta. Ljudi koji varaju misle da imaju dobar razlog za to, ali to je područje u kojem ponašanje osobe ne odgovara njenom stavu. Ljudi su neverovatno vešti u opravdavanju svog lošeg ponašanja, i to je jedan od najvećih problema u braku. Bez sumnje, nevera je ozbiljan problem koji često vodi ka razvodu ili narušavanju veze. "Kada se otkrije, šteta je vrlo velika. Mogu proći meseci, čak i godine, da se umanji  efekat neverice, ljutnje, povređenosti i izdaje. Čak ni nakon toga on ne nestaje", objašnjava Darija Klarić. Šta onda motiviše druge ljude da ostaju verni svojim partnerima? To sigurno nije nedostatak mogućnosti za prevaru, već je u pitanju prava ljubav. Saveti za izbegavanje preljube Budite otvovoreni Iskrenost je ključ za izbegavanje preljube. Otkrijte partneru sva svoja iskušenja i dogovorite se da ćete uvek biti tu jedno za drugo. Izgradite i održite intimnost u vezi. Što ste bliskiji, to ste jači. Budite na distanci Ako vas neka osoba fizički privuče, izbegavajte zbližavanje s njom. Suzdržite se od preljube Ako vam je flert u genima, zapamtite: ako ne želite da se opečete, ne igrajte se vatrom! Važnost poverenja Poverenje je temelj zdrave veze, a često ga uzimamo zdravo za gotovo. Ono je vrlo krhko i malo je potrebno da se poljulja, a veoma mnogo da se ponovo izgradi. Ako ste prevarili partnera, moraćete da ga uveravate da je on taj kojeg stvarno volite i da ste nešto naučili iz svojih grešaka. Ukoliko ste bili prevareni, mogli biste da se nađete u situaciji u kojoj ćete sebi postavljati pitanja. Međutim, kako vreme prolazi, osećaćete se mnogo sigurnije i samouverenije u vezi.

Priprema kože i očiju za sunce Sprečite alergije Iskrena priča - Život sa dijabetesom Uspeh kao izbor Kad su bračni partneri neverni jedno drugom
