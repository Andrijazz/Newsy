> Izvor: B92
> Datum: sreda 5.01.2011
> Rubrika: život_ljubav
> Naslov: Kada je zima jača od ljubavi
> Članak:

Zima je godišnje doba koje će vam doneti mnogo prilika da osvežite vezu sa partnerom: romantična noć pored kamina, praznično raspoloženje, vreme kao stvoreno za maženje. Ipak, ovo godišnje doba ima i svoje loše strane koje vam mogu otežati održavanje veze. 

Prema nedavnom istraživanju parovi imaju dva puta veće šanse da raskinu u periodu između Nove godine i Dana zaljubljenih. Razlog? Stres. Naime, naš nivo energije tokom zimskih meseci značajno opada i ljudi postaju razdražljivi i umorni, a taj faktor može značajno uticati i na vezu. Ne možete pobediti Majku Prirodu, ali možete naučiti da prepoznate ove, po vezu smrtonosne, zimske simptome i preduzeti neophodne korake da ojačate spone između vas i voljene osobe. Tražite svađu Čudljivci i mrgudi obično postaju još džangrizaviji tokom zime - kako muškarci, tako i žene. Oni se teško nose sa godišnjim periodima kada im vremenske nepogode ne dozvoljavaju da budu aktivni. Međutim, još važniji činilac koji utiče na pad raspoloženja je nedostatak svetla i time serotonina, neurotransmitera koji menja raspoloženja. Zato neki ljudi zimi bivaju nervozniji nego u toplijim mesecima. Pokušajte da "prevarite" loše raspoloženje i da se trudite da sa partnerom izlazite što češće. Provođenje vremena napolju, čak i kad nije sunčano podićiće nivo serotonina i vitamina D, koji će vas "ubediti" da je bolje da vodite ljubav, nego rat. Osećate se odvratno Posle vremena provedenog napolju, divno je ući u topao dom i uživati u toploti i hrani poput špageta. Pošto je ustajanje iz kreveta ujutru mnogo teže, treba da popijete dve šolje kafe kako biste se razbudili. A budući da mrak ranije pada, spremni ste za čašu vina mnogo ranije, nego u dugim letnjim danima. Činjenica je da imamo prirodnu potrebu da unosimo ugljene hidrate i alkohol tokom zime jer stimulišu privremeno naše raspoloženje. Na taj način mi zapravo kompenzujemo nedostatak sunčeve svetlosti. Ako vam ponestane volje da se uveseljavate đakonijama svakodnevno, možete upasti u letargiju i početi da gubite samopouzdanje. Sebi ćete delovati manje privlačno, a samim tim imati problem da se noću u potpunosti prepustite voljenoj osobi. Još ako ste dobili koji kilogram viška od svih tih ukusnih testenina i slatkiša, stvar može biti još gora. Kako bi prekinuli ovaj začarani krug, navalite na hranu bogatu proteinima i sastojcima koji podižu nivo serotonina u organizmu. Dajte prednost finim junećim šniclama, ribljim filetima, kravljem siru i jajima. Izbegavajte da se od ranog jutra natovarite ugljenim hidratima. Osećaćete se bolje i imati viši nivo energije da obavljate bilo koju aktivnost - pa i onu najlepšu. Niste raspoloženi za seks Naslage garderobe (a bogme i zimskog sala) mogu učiniti da se osećate manje privlačno, a visoki nivoi melatonina (još jedan hormon osetljiv na svetlost!) učiniće da zaspite čim se postavite u horizontalu. Ali to nije jedini razlog koji muči ljubavnike tokom zime. Većina žena ima relativno nizak nivo testosterona i zbog toga im je potrebna dodatna pažnja i nežnost kako bi se privolele na seks. Ako zima i vas i vašeg partnera čini nervoznim, situacija se dodatno pogoršava. Kada primetite da godišnje doba utiče na vaš seksualni život (i to negativno!), zgrabite voljenu osobu za ruku i pravac u teretanu! Još bolje je da dan provedete na zubatom zimskom suncu praveći Sneška ili grudvajući se. To će podići nivo serotonina i sniziti melatonin, čineći vas razdraganim i spremnim za akciju. Kad se vratite kući, imaćete dovoljno snage da strgnete odeću jedno s drugog i prepustite se strastvenom seksu.
