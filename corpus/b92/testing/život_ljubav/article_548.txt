> Izvor: B92
> Datum: sreda 12.05.2010
> Rubrika: život_ljubav
> Naslov: Mogu se istovremeno voleti dve osobe
> Članak:

Naišli smo na osobu koja nam se beskrajno sviđa. Zaljubljujemo se. I? Nije tako jednostavno. Već smo u vezi s drugom osobom koja nam se beskrajno sviđa i volimo je.

Najgore stvari koje mogu da se dogode kada ste u romantičnoj vezi, posebno dugoj, su kada vas voljena osoba prevaru ili kada dođe do raskida. To su krajnje mučne i tužne situacije i često mislimo da ništa gore ne može da nam se dogodi u životu. Čak i ako ste vi osoba koja je počinila preljubu ili inicira prekid relativno dugotrajne veze. Naravno, uloga je drugačija, ali je jednako stresno i jednako boli. Ipak, takve stvari su ponekad neizbežne i svakodnevno se događaju. Međutim, postoji još nešto mnogo napornije i teže. I događa se mnogima, iako se malo govori o tome, a pritom ne postoje saveti za rešenje tog problema. Ne postoje dobra i loša iskustva. I ako nam se dogodi, vrlo teško možemo da izbegnemo klopku u koju pritom polako upadamo. To je zaljubljivanje u osobu iz naše blizine, pri čemu iskreno volite i osobu s kojom ste. To je ljubav koju je nemoguće ostvariti zbog vas samih. Ljubav koja često prerasta u opsesiju. Ne radi se o nedostižnoj osobi. Nekoj filmskoj ili muzičkoj zvezdi. Problem je upravo u tome što je ta osoba dostižna. Samo kada biste se malo potrudili. Možda radite s njom. Možda je u vezi s vašom najboljom prijateljicom ili prijateljem. Možda je ta osoba već dugo vremena sama i teško pronalazi nekog prikladnog. S vremena na vreme nađete se u njenoj blizini, u društvu, u razgovoru. Topla je i zabavna. Draga i zastrašujuće seksi. Svaki naredni susret sve teže pada. Ali tu je i osoba s kojom ste. To je osoba za koju ste donedavno verovali da je treba zadržati za ceo život. Još uvek to verujete. Problem ljudi je što zaista mogu iskreno da vole dve osobe istovremeno. I šta sad? Što je snažnija opsesija osobom koju tajno volite, to više volite i osobu s kojom ste u vezi. I krug se tako zatvara. Izvor - T Portal
