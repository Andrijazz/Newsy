> Izvor: B92
> Datum: petak 26.02.2010
> Rubrika: život_ljubav
> Naslov: Kako da privučete suprotan pol?
> Članak:

Svaki čovek bi trebalo da se potrudi da nauči govor tela osoba koje ih privlače. Pored toga, trebalo bi naučiti kako nam telo reaguje na osobu koja nam se dopada. Koliko smo zapravo svesni poruka koje neverbalno šaljemo potencijalnom partneru?

Sledeći put kad osetite da vas neko privlači, gde god se nalazili, zastanite na trenutak i pokušajte da razmislite o vašim reakcijama prema osobi koja vam se sviđa. Da li vaše telo otkriva stvari koje um želi da sakrije? Stidljivim osobama najvažnije je da skupe hrabrost i uspostave kontakt očima. Okretanje tela prema osobi koja vas privlači daje joj do znanja da ste zainteresovani. Samo budite pažljivi da ne budete previše otvoreni. Istraživanja su pokazala da muškarci nisu toliko dobri u primanju, kao ni slanju signala, kao što su to žene. Žena će mnogo efikasnije da izrazi svoju zainteresovanost, pa će muškarcu da ponudi širok dijapazon indikatora koji mogu da budu od velike pomoći da se dvoje ljudi romantično povežu. Neki od tih znakova kao što su širom otvorene oči, poigravanje sa pramenovima kose, naginjanje prema muškarcu ili pomeranje nogu prema njemu, većini muškaraca su dobro poznati. Ovako žene otvoreno pokazuju da su zainteresovane i da žele da budu osvojene. Muškarci nude mnogo manje, a ono što ponude nekad može da ima i dvosmisleno značenje. I muškarci diraju kosu, nameštaju okovratnik ili kravatu ili se igraju sa dugmićima na košulji. Neki time žele da stave do znanja ženi da im se dopada, dok je drugima jednostavno nelagodno. U suštini, ako vas muškarac intenzivno gleda u oči i predeo vrata, onda je velika verovatnoća da mu se dopadate, piše Telegraf pozivajući se na knjigu "Govor tela" Džejmsa Borga. Doduše, bilo bi dobro kada bismo mogli u samo nekoliko sekundi da saznamo kome se sviđamo, a kome ne. Koliko bi se samo nesporazuma izbeglo kada bi ljudi naučili da prave razliku između prijateljskog ponašanja i privlačnosti. Kada su u pitanju veze između žena i muškaraca, oko 90 posto povezivanja predstavlja ono neizrečeno. Zbog toga je bitno da naučite da čitate znakove nečijeg tela. Poznavajući ključne signale, lakše je odrediti da li postoji privlačnost između dvoje ljudi ili ne. Izvor - Sarajevo X
