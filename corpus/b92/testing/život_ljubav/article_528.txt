> Izvor: B92
> Datum: utorak 21.09.2010
> Rubrika: život_ljubav
> Naslov: Zašto vas ona više ne voli?
> Članak:

"Ne volim te više" jedna je od najgorih rečenica koju možete čuti, naročito ako ste se ušuškali u uverenju da imate sasvim dobru vezu. Zašto se to dešava? Kako je moguće da se ona tek tako "odljubi"? Da li ste mogli učiniti nešto da je sprečite u tome?

Dosadno joj je Jedna od najvećih pošasti koja napada naročito duge i stabilne veze je dosada. Ljudi lako počnu da partnera i suživot posmatraju "zdravo za gotovo" i kliznu u rutinu koja je udobna, ali i monotona. Sve postaje predvidivo: probudite se zajedno, odete na posao, možda razgovarate ili se dopisujete nekoliko puta dnevno i kada se vratite kući na večeru, provedete ostatak noći gledajući TV. Ova rutina nekim samcima možda deluje kao ispunjenje životnog sna; lepo je znati da uvek imate nekog kome se možete vratiti. Međutim, posle izvesnog vremena može se desiti da vaša devojka zažali za dinamičnim i razdraganim danima s početka vaše veze. Kako biste pobedili dosadu u vezi ubacite malo spontanosti u rutinu. Naprimer, kada ona dođe kući očekujući da će jesti i sesti ispred televizora, recite joj da je vodite na večeru u neki fini restoran. Ako nemate novca, sami pripremite ili naručite neki fin obrok, upalite sveće i kupite joj ružu. Iznenadite je kratkim putovanjem van grada. Jeftinija varijanta je da je upoznate sa vašom bakom na selu i da kod nje provedete vikend. Važnije od svega je da unesete promene u seksualni život. Promenite pozu, inicirajte seks u neobično vreme, ili na neobičnom mestu. Činite sve kako bi je držali u neizvesnosti. Zapostavljena je Možda mislite da činite sve što je u vašoj moći da se vaša devojka oseti poželjnom i voljenom, ali nažalost, možda je upravo suprotno. Devojke stiču neverovatno groznu naviku da skupljaju negativne utiske, umesto da razgovaraju o problemima. Ako dovoljno poznajete svoju devojku, trebalo bi da prepoznajete da li je zaista srećna, čak i ako vam sama ne kaže. Porazgovarajte s njom i podsetite se stvari u kojima ona uživa. Stavite joj do znanja da ćete učiniti sve kako bi se ona osećala srećnom.

Srela je nekog drugog Žene koje su srećne u vezi neće tražiti drugog, ali ljubav se rađa i na najneverovatnijim mestima. Ako je u pitanju drugi muškarac, malo toga se može učiniti. Ako je zaista zaljubljena, moraćete da skupite petlju i pustite je da ide. Ako pak osećate da još ima hemije među vama, morate otvoreno razgovarati o alternativama. Danas funkcionišu razni oblici veza, pa i one "slobodne". Ako ipak nemate takve ambicije, a ne želite da se odreknete devojke, proterajte tog "drugog". Promenili ste se Svi se vremenom menjamo. Ponekad se partneri u dugoj vezi u jednom trenutku jednostavno ne prepoznaju. Da li je moguće da je razlog njenog "odljubljivanja" razlika u vašim potrebama, ambicijama i ciljevima i u potpunom neskladu u odnosu na ambicije s početka veze. Ili ste se možda samo vi promenili? Jeste li izgubili motivaciju i postali samodovoljni? Da li ste naprasno postali agresivni? Negativne osobine, poput ove, mogu narasti vremenom i ugušiti emocije vaše partnerke. Ako ste vi taj koji se promenio, pitajte je u čemu je problem i pokušajte da to rešite s njom. Možda ćete uspeti da izgladite odnos i povratite njeno poverenje. U ekstremnim slučajevima trebalo bi da razmislite o odlasku kod psihologa koji vam može pomoći da kanališete osećanja. Ako je ona ta koja se promenila i ne odgovarate joj više, moraćete jednostavno da je skrštenih ruku gledate kako odlazi. Setite se da ne želite da budete s nekim ko ne želi da bude sa vama. Šta se dalje dešava? Povremeno, veze okončaju bez vidljivog razloga. Ljubavi tu jednostavno nema, jer je za nju potrebno dvoje. To može biti zbunjujuće i učiniti vas frustriranim, naročito kada nema očiglednog razloga za raskid. Ma koliko to teško zvučalo, ako jedno od vas (ili oboje) nije srećno, onda morate popraviti stvari, ili se rastati.
