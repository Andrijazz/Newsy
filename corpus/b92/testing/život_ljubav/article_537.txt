> Izvor: B92
> Datum: ponedeljak 26.07.2010
> Rubrika: život_ljubav
> Naslov: Vernost na testu
> Članak:

Provera i praćenje bračnih partnera sve je popularnija usluga koju nudi veliki broj detektivskih agencija u Srbiji, iako to ugrožava slobodu ličnosti i nije regulisano zakonom, a košta dva puta više od prosečne plate u Srbiji. 

Prema rečima vlasnika detektivske agencije "Protekta" Dragana Trivana, dve do tri osobe svakoga dana traže uslugu provere bračnog neverstva ili neverstva budućeg partnera. "Ljudi ne traže olako našu pomoć, već im treba vremena da svoje probleme i sumnje podele sa detektivom, a obaveza agencije je da omogući klijentima da saznaju istinu", rekao je Trivan. On dodaje da su mu se ranije obraćale uglavnom žene, a sada to sve češće čine i muškraci, kao i da nema starosne granice među klijentima koji žele da provere kretanje i ponašanje svojih partnera. "Zanimljivo je da je svega pet odsto brakova kod kojih smo otkrili preljubu razvedeno", naveo je Trivan. Vlasnik detektivske agencije "Wolf security guard" Ivan Vuković rekao je da klijenti koji žele da provere svog partnera plaćaju 300 evra za prvu konsultaciju sa detektivima, dok svaki sat proveden na terenu košta 12 evra. "Kada pratimo neku osobu, sve se beleži audio i vizuelno, a klijent ima dve mogućnosti - da pogleda taj zapis ili da ga odvedemo na lice mesta i suočimo sa partnerom", rekao je Vuković i dodao da se taj "susret" najčešće završi verbalnim sukobom između partnera, a da nije bilo slučajeva fizičkog nasilja. Porodični terapeut Maja Bubanja, međutim, kaže da je sam čin provere kretanja bliske osobe vrsta nasilja jer ugrožava osnovna ljudska prava i slobode. Ona je istakla da društveni kontekst i sadržaji koji se prikazuju u pojedinim medijima usmeravaju ponašanje muškaraca i žena. "Rijaliti programi, u kojima su životi učesnika transparentni i ogoljeni, ostavljaju veliki utisak na gledaoce koji praćenje i proveru počinju da smatraju normalnim, pa čak i kao dokaz ljubavi, a ne kao nasilje", rekla je Bubanja Tanjugu. Ljudi nemaju vremena da se bave jedni drugima i da kroz priču reše porodične probleme, pa zato posežu za instant rešenjima i plaćaju usluge detektiva, iako je zavirivanje u tuđu intimu na taj način ugrožavajuće, rekla je Bubanja. Advokat Božo Prelević ističe da praćenje i prisluškivanje osoba povređuje osnovne slobode, a zakonska regulativa o kontroli rada detektivskih agencija u Srbiji ne postoji. On je rekao da je odavno predložen model zakona kojim bi ova oblast mogla biti uređena, ali da takav akt, do danas nije donet.
