> Izvor: B92
> Datum: sreda 10.08.2011
> Rubrika: život_ljubav
> Naslov: Da li nas ljubav zaslepljuje?
> Članak:

Čini se da je ljubav zaista slepa kada je reč o fizičkim manama.

Istraživači smatraju da naše voljene gledamo kroz ružičaste naočare koje ne primećuju zakrivljene noseve, zaobljene stomačiće i ostale nedostatke koje svi ostali vide. Kao rezultat, muževi i žene misle da je njihova druga polovina mnogo privlačnija nego što zaista jeste. Ovaj fenomen pomaže da bolje razumemo neke prilično neskladne parove poput Bijonse i Džej - Zija, predivne manekenke Lare Stoun i Dejvida Vilijamsa ili atraktivne Sofi Dal i malenog Džejmija Kuluma. Teoriju "pozitivna iluzija" pokrenuli su istraživači koji su 70 parova tražili da ocene izgled svojih partnera. Pitanja su bila poput: koliko su njihovi partneri atraktivni suprotnom polu i kako ih ocenjuju u odnosu na druge muškarce? Neki ispitanici imali su zadatak da ocene fotografije svojih partnera. Članovi javne publike ocenli su, prethodno izgled svih ispitanika. Rezultati su otkrili da parovi jedni druge doživljavaju mnogo lepšim i atraktivnijim nego što oni to jesu. Prethodne studije pokazale su da naše voljene doživljavamo i kao mnogo pametnije i hrabrije nego što jesu - pa se čini da je ljubav slepa na mnogo načina. "Tokom romantične veze, partneri će često otkrivati izvore negativnosti ili konflikta koji mogu podstaći strah da njihov partner nije ono što su mislili da jeste, kažu istraživači sa Groningen univerziteta. "Takve sumnje su problematične jer se negativnost obično javlja kada su osobe već dosta uložile u ljubavni odnos. Da bi se postigla neka sredina između njihove nade i sumnje i da bi se održavao osećaj sigurnosti, partneri često razrađuju fiktivne priče koje naglašavaju vrline partnera i umanjuju njegove greške. Putem ovih pozitivnih iluzija, partneri mogu da poboljšaju svoj osećaj sigurnosti, precene uzajamnu posvećenosti i na taj način stabilizuju svoju dugoročnu vezu." Ispitanici na istraživanju bili su relativno mladi i u proseku su proveli oko 2,5 godine zajedno, stoga istraživači smatraju da ovu teoriju još treba istraživati kako bi se proverilo da li su bračni partneri posle 20, 30 godina braka i dalje slepi za mane svojih partnera. "Moguće je da je pozitivna iluzija jača na početku veze kada su partneri još veoma zaljubljeni i idealizuju jedno drugo." 
