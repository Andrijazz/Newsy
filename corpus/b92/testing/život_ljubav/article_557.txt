> Izvor: B92
> Datum: utorak 16.03.2010
> Rubrika: život_ljubav
> Naslov: Zašto muškarci očekuju da žene vode brigu o svemu?
> Članak:

Koliko vas je puta suprug pitao da odaberete košulju koju će da obuče? Lisa daje odgovor na pitanje: Zašto se jači pol toliko oslanja na svoje bolje polovine? 

Jedan od mojih prijatelja uskoro se seli iz centra grada u predgrađe. Kada sam ga pitala koji mu je deo predgrađa najdraži, slegnuo je ramenima i rekao mi da on nema pravo glasa i da ne odlučuje o tome. Kada sam mu objasnila da je izbor gde namerava da živi jedna od najvažnijih životnih odluka, kao i činjenica da će i on platiti svoju polovinu, jedino što mi je rekao bilo je da njegova supruga odlučuje o tome. Taj isti prijatelj prošle godine popustio je pod pritiskom svoje tadašnje devojke i organizovao veliko venčanje sa više od 200 gostiju, što ga je stajalo poprilično novca, iako mi je rekao kako bi radije imao malu i intimniju svadbu - priča Tamara, arhitekta. To je samo jedan od brojnih primera koji potvrđuju da se današnji muškarci jednostavno ne suprotstavljaju ženama. S druge strane, ispituju svaku sitnicu, na primer, neretko će vas partner pre odlaska na neki sastanak pitati koju košulju da obuče, kao da ste mu majka, a ne partnerka. Da je situacija obrnuta i da svog supruga pitate koju haljinu vi da obučete, vrlo verovatno bi vam odgovorio: "Koju god hoćeš." Glavna pokretačka snaga Iako se možda odluka o košulji čini bezazlenom, zašto bi na ženama morao da bude teret odlučivanja? Zašto se očekuje da ona odlučuje o većini stvari, od toga šta bi partner trebalo da nosi, do odluke gde će živeti? Pored svih stvari s kojima se moderna žena suočava, još treba da postane i šefica u donošenju svih odluka. Istraživanja na tu temu samo potvrđuju da su žene vrlo dominantne u vezama. Nedavno veliko istraživanje pokazalo je da će do 2020. žene biti glavna pokretačka snaga u svetskoj ekonomiji i da će imati poslednju reč u većini finansijskih odluka u svojim domovima. Druga je pak studija pokazala da žene donose 80 % odluka vezanih uz kupovinu namirnica. Ta studija je takođe otkrila kako skoro polovina muškaraca koji su u vezi ne odlučuje o kućnim finansijama, kupovini stana, lokaciji, zajedničkom vikendu i gledanju TV programa. Iako su neke feministkinje to nazvale razlogom za slavlje jer žene imaju moć, u stvari trebalo bi da se zabrinemo. Ako zaista žudimo za jednakošću, ona bi trebalo da bude prisutna u svim sferama života. Iako većina žena sigurno ne misli tako. Jedna Lisina čitateljka, majka dvoje dece, kaže kako je ona jedina koja donosi odluke u braku. "Moj suprug zarađuje, a ja odlučujem kako ćemo da trošimo. Hranim nas i oblačim. Ja odlučujem kuda i kada idemo na godišnji odmor. U stvari, često se osećam kao da imam troje dece." Još jedna Lisina čitateljka, Ivana, lekar iz Beograda, stvari vidi iz druge perspektive: "Radim u vrlo muški orijentisanom okruženju - gledam svoje kolege koji se šepure po bolničkim hodnicima. Na poslu oni drže svu moć u rukama, i neki od njih čak to i otvoreno priznaju. Ali kada ih vidim sa suprugama, u potpunosti su druge osobe. Izgledaju poput dečaka. Rade ono što im se kaže. Traže dozvolu za jedno piće. Ponašaju se kao da su im supruge majke a ne ravnopravni partneri. Za razliku od njih, ja sam uvek ista osoba. Poštujem svog muža kao biće apsolutno jednako sebi, i tretiram ga tako. Međutim, moje muške kolege nisu takve." Borba za moć Muškarci se, pak, za razliku od žena na poslu ponašaju sasvim drugačije nego kad su u pratnji supruge. Neki stručnjaci veruju da mnogo muškaraca voli da bude u vezi sa ženom koja o svemu odlučuje, jer se tako osećaju relativno sigurno. Donošenje odluka kao deo partnerstva, bez obzira na to da li je reč o upravljanju novcem, kućnim poslovima, društvenom životu ili deci, često je ispunjeno (uglavnom nesvesno) borbom za moć i superiornost. I u tradicionalnim brakovima bilo je muškaraca koji su toliko poštovali svoje supruge da su im dopuštali da utiču na donošenje bitnih odluka (poznata je šala u kojoj muž lupa šakom o sto jer njegova mora da bude poslednja, ali pri tom govori: "Tako je, ženo!"). Takođe su se današnji muškarci potpuno izgubili u ulozi svog pola i više ne znaju šta se od njih očekuje. Neki su potonuli u potpunu rezignaciju i bukvalno sve prepustili ženama: rad izvan kuće i u kući, brigu o deci, donošenje bitnih odluka, i tako se pretvorili u prave gotovane, ističu psiholozi. Jedan od fundamentalnih konflikata u ljudskoj prirodi je između toga da budete jedinka i osećate sebe, svoj identitet, autonomiju i nezavisnost, i zaljubljivanja u nekoga, što uključuje donekle odricanje od svog identiteta, autonomije i nezavisnosti. U idealnom svetu trebalo bi odlično da balansirate između to dvoje. U takvom svetu ne bi postojao dominantan partner. Međutim, u stvarnosti često postoji jači, dominantniji partner, i često je taj partner - žena. Ako takvo ponašanje odgovara partnerima, onda je to sasvim u redu. Ali problemi nastaju kada jedan od partnera počne da se protivi zbog uloge koju ima u vezi. S obzirom na to da su ljudi loši u izražavanju svojih strahova i zameranja, ponekad ih takvo stanje može dovesti do toga da "puknu". Nisu dobri brakovi u kojima muževi imaju mačo pristup pa kažu da ženu nemaju šta da pitaju, a nisu dobri ni oni u kojima žena preuzima glavnu ulogu u svemu. Najbolji su oni brakovi u kojima se muž i žena zajednički dogovaraju, pregovaraju i donose odluke, i u kojima je podela kućnog posla podeljena, smatraju psiholozi. Postoje istraživanja o tome da su mnogo srećniji oni brakovi u kojima muž dopušta ženi da utiče na njega i njegovo odlučivanje. Američki psiholog Džon Gotmen došao je do zaključka da mačo pristupom muškarci u stvari gube. On je otkrio da muževi koji dozvoljavaju svojim ženama da utiču na njih i njihovo donošenje odluka imaju srećnije brakove i da je mnogo manja šansa da će se razvesti nego muškarci koji se opiru uticaju svojih lepših polovina. Najbolji recept za uspeh Nesumnjivo je kako je u životu ponekad lakše da neko drugi umesto vas donosi odluke, bez obzira na to koliko velike ili male one bile. Ali, duboko u sebi, ljudska bića vole da veruju kako imaju kontrolu nad svojim životom. Upravo je zato borba za ravnotežu i jednakost u vezi, iako u nju treba uložiti mnogo napora, najbolji recept za uspeh. Da ste na mestu supruge s početka priče, sigurno biste jedan deo odgovornosti preneli na supruga, i to jednostavno zato što žene ne bi trebalo stalno da ugađaju partnerima. Oni su muškarci a ne deca. A ako muškarac želi da ga tetošite? Ako želi da vi donosite važne odluke umesto njega... Na vama je da odlučite, ali pobeći od njega glavom bez obzira nije loša ideja.

Moda: izazovna klasika u prirodnim tonovima Vesna Radusinović: Muškarci su veoma sujetni, često kukavice Dodatak: Vodič za zdrav život na 16 str. Inspiracija: Moć Najdanovih krugova Mini kuvarica: Nove ideje, još ukusnija musaka
