> Izvor: B92
> Datum: utorak 5.07.2011
> Rubrika: život_ljubav
> Naslov: Da li ste spremni na kompromise u vezi?
> Članak:

Cilj svake osobe koja želi vezu je da pronađe srodnu dušu, nekog sličnog sebi kako bi zajedno funkcionisali u savršenoj harmoniji. Nažalost, to ne biva uvek tako i tada na scenu stupaju kompromisi.

Budući da ne postoje dve iste osobe, uvek moramo praviti kompromise i menjati barem malo svoje prvobitne planove. Međutim, postavlja se pitanje može li se u takvoj postavci stvari preći granica? U ranoj fazi veze kada ste blaženi zbog novootkrivene romanse, svet je divno mesto koje se okreće oko vas dvoje. Takvo osećanje ne može se porediti ni sa jednim drugim i potpuno prirodno, vi želite da ono traje zauvek. Možda ćete reći da biste učinili sve samo da ta veza opstane, ali ako to obećanje sprovedete u delo, možete biti u velikom problemu. Kompromis je odličan instrument u malim dozama, često neophodan da "izgladi" finese u vašoj vezi. Takvi sitni kompromisi nisu nikakva pretnja vašim suštinskim potrebama, željama i najdubljim čežnjama koje su zapravo i primarni razlog zbog kog ste ušli u vezu. Međutim, kada počnete da pravite kompromise u esencijalnim elementima sebe i drugog, počinju da se naziru prve pukotine vašeg odnosa. Zdrava veza treba da potvrdi ličnost svakog od partnera i dozvoli i jednom i drugom da ispuni svoje želje, a ne da negira njihovu individualnost. U lošim vezama ljudi odustaju od svog unutrašnjeg puta i cilja, samo da bi se poistovetili sa partnerom, što lagano razara živote oboma. Naprimer, dve možda i najvažnije vrednosti u svakoj vezi - emocionalna i fizička intimnost, ne bi trebalo da budu podložne kompromisu. Ako, pak, jedan partner vrednuje fizičku intimnost, a zapostavlja emotivnu, dok je kod drugog obrnuto, takva veza će teško funkcionisati. Budući da "oboje žele da zadrže vezu po svaku cenu", može im se činiti jedno vreme, naročito na početku veze, da je kompromis između ovakvih težnji moguć. Međutim, pre ili kasnije na površinu isplivaju suštinske razlike, obično u prelomnim trenucima, a tada ih ne smete ignorisati. Činjenica je da su sitni kompromisi prirodni i neizbežni, ali se u svakom trenutku morate boriti da veza ne prevlada u potpunosti vašom individualnošću i zbog sebe i zbog partnera. Dokle ste vi spremni da idete? 
