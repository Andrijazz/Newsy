> Izvor: B92
> Datum: ponedeljak 6.06.2011
> Rubrika: život_ljubav
> Naslov: Zašto vam je dosadila voljena osoba?
> Članak:

Bili ste uvereni da ste pronašli svoju srodnu dušu. Već godinama ste u vezi, a možda već i u braku. Jednog jutra se budite i shvatite da vas odnos koji imate s partnerom više ne ispunjava. Šta se promenilo? 

Za jaz koji se pojavio na sredini bračnog kreveta niste ponaosob krivi ni vi, niti vaš partner. Reč je naime, o krivici koju snosite kao par i to zbog načina na koji ste postavili vezu. Neko je jednom rekao da se veza između dvoje ljudi gradi od "ostataka". Prvo vi odlučite šta nećete da radite u vezi i seksualnom odnosu, a zatim to učini vaš partner. Dakle, upražnjavate samo ono što je ostalo. Kako to utiče na pojavu dosade u vezi? Naime, dosada u vezi ne javlja se zbog nedostatka ideja. Na kraju krajeva, idejama o osvežavanju ljubavnog "žara" možete se snabdeti u svim muškim i ženskim magazinima, pa i pornografiji. Ipak, i pored svega toga mnogi ljudi imaju bedan seksualni život i odnos uopšte. To se događa zbog toga što na početku veze eliminišete sve opcije zbog kojih bi se u vašem odnosu mogli osećati neprijatno, a poslužite se "ostacima" i na osnovu njih gradite vaše "partnerstvo". Događa se spontano. Nekada partneri ne izgovore ni reč o tome. Neki postanu svesni šta se događa, neki nemaju ni predstavu, ali svako od nas, ako se vrati u to vreme mora priznati da je svoj odnos sa voljenom osobom uspostavio na takvim temeljima. Dosada se događa u normalnim vezama, ali su njeni efekti dalekosežni. Zato neki ljudi izbegavaju monogamiju kao kugu, jer misle da vernost i usmerenost na jednu osobu ubija i duh i seks. Nije reč o tome da ste s istim partnerom sve vreme niti ste upali u tu apstraktnu monotoniju. Zapravo, sebe ste ograničili i postavili u kalup koji vam ne priliči. Isto je učinio i vaš partner. Umesto da s voljenom osobom istražujete svoje "Ja", vi ste ga ograničili u jedan surovo uzan pojam "Mi" koji je nastao od pomenutih ostataka. Kada ostaci dosade (kao što dosade ostaci posle jela ako se jedu svaki naredni dan) pitate se gde ste pogrešili. Odgovor je - i nigde i svuda. Šta činiti dalje? Možda mislite da je jedini izlaz raskid ili razvod, ali nije baš tako. Sve i da se odreknete partnera, iz vremena koje ste proveli zajedno nećete naučiti apsolutno ništa i situacija će vam se ponoviti. Svaka naredna veza biće na duge staze osuđena na dosadu, zato što nikada ranije niste ni pokušali da je začnete sa neke druge startne pozicije. Ono što možete da uradite jeste da date i sebi i voljenoj osobi novu šansu, ili možda bolje rečeno - nove šanse. Ako među vama ima ljubavi, sigurno je da ćete uspeti to da učinite. Otvoreno porazgovarajte. Recite jedno drugom gde ste sebe videli i šta ste priželjlivali od veze u kojoj ste, a šta nipošto niste želeli da činite. Sve te zaključke pažljivo razmotrite i zamislite se. Možda ste ishitreno na osnovu nekog negativnog iskustva sebe uskratili za neki aspekt veze. Recimo, odlučili ste da partneru nikada nećete dopuštati da odlučuje sam, zato što ste pored sebe nekada imali egoistu koji nije brinuo o vašim potrebama. Treba da znate da je osoba s kojom ste trenutno u vezi jedinstvena i da ono što vam se dešavalo ranije, nipošto ne mora da se ponovi. Isto važi i za vas. Upišite neki kurs jezika, šivenja ili slikanja. Krenite na ples, posetite prijatelja kog dugo niste videli ili pronađite novog. Obogatite svoj život do te mere da osetite da se radujete svakom danu. Nije ovde problem u tome što vam je dosadio partner, nego što ste dosadili sami sebi, pa vam je i veza u kojoj se nalazite postala dosadna. Zato, neka vam se u ličnom i zajedničkom životu ne pojavljuju ostaci, nego celine. Tako ćete dozvoliti sebi i osobi koju volite da ponovo spoznate "Ja". "Mi" će doći samo po sebi.
