> Izvor: B92
> Datum: petak 2.04.2010
> Rubrika: život_ljubav
> Naslov: 9 sigurnih znakova da vas vara
> Članak:

Sumnjate da se nešto čudno dešava sa vašim partnerom? Imate ružan osećaj u stomaku, koji vam signalizira da nešto nije u redu, ali nikako ne možete da otkrijete o čemu se radi. Saznajte koji su znakovi sigurni pokazatelji da vaš partner nije više samo vaš.

Umesto da vreme provodi sa vama, vreme radije provodi s prijateljima, nema više nežnosti koje ste pre razmenjivali, odsutan je dok vodite ljubav - intuicija vam govori da ovo ima više veze s trećom osobom nego s nekom krizom. Ako sumnjate da Vas partner vara, najbolji način da to proverite je da otkrijete da li pokazuje neke od znakova kao što su: nagle promene raspoloženja, odlazi od kuće dobro raspoložen, ali u nju ulazi namrgođen i slično. Isto je i ukoliko je postao hladan i bezobziran prema vašim osećanjima, a vaša komunikacija se svela na službenu razmenu informacija vezanih za zajednički život. Iako možda na prvi pogled ne biste to pomislili, ako vaš partner iznenada promeni ukus za muziku, postoji otvorena mogućnost da ga zanima drugi tip muzike, jer to sluša njegova nova partnerka. Sve češće kritikuje stvari kod vas koje su mu pre bile privlačne, pa se lako uvredi na vaše komentare bez obzira na to koliko bezazleni bili. A kada učinite nešto lepo za njega, počne da pokazuje jasne znakove krivice. Ako otkrijete neke od ovih znakova preduzmite nešto, ne čekajte! Mnogi muškarci uhvaćeni u prevari tvrde da istinski vole svoje devojke i žene. Ne možemo da znamo šta ko stvarno oseća i misli, ali možemo da razmotrimo mogućnosti. Moderno vreme i stavovi žena o muškarcima doneli su nam često razgovore među ženama koje možete čuti na svakom koraku. "Postoje dve grupe muškaraca u vezama. U prvoj su oni koji vole da "švrljaju", ali im baš i ne ide. To su oni koji nemaju, ili kada imaju krajnje retku priliku i nova žena im se nudi kažu "da, molim te". U drugoj su oni koji bi hteli da "švrljaju" i ide im. To su oni koji često imaju priliku i kada im se nova žena nudi kažu jednostavno "da", jedan je od razgovora koje često možemo čuti među ženama. Vrlo je teško istraživati prevaru, ali brojna istraživanja navode da je čak 40 posto prevara u vezama i brakovima. Naravno, muškarci se upuštaju u prevaru 30 posto više nego žene. Prevare je teško istraživati, jer se prikrivaju. Prikrivaju se, jer oni koji se upuštaju u prevaru ne žele da to bude razlog raskida primarne veze. Voli li on svoju partnerku? Sama činjenica da taji svoju sporednu vezu, govori da ne želi da njeno otkrivanje bude uzrok prekida. Ona je matica, doživotna žena, verovatno majka njegove dece. Ukoliko je i dalje voli istinski, tada zbog vrdanja često oseća krivicu. To kompenzuje češćim i snažnijim pokazivanjem ljubavi. Paradoksalno, učestali pokloni, veća pažljivost, uvažavanje njenih želja, pa čak i češći i bolji seks mogu biti znaci prevare. Naravno, sve to pod uslovom da mu ne pada na pamet da je napusti. Međutim, ko je žena s kojom čini preljubu, tj. ko je ljubavnica? Je li to žena koja pristaje da bude uvek druga? Idealna preljuba odvija se između muškarca i žene koji su u primarnim vezama, vole svoje matične partnere i ne nameravaju da ih napuste. Tada je ta tajna veza samo zabava i dobar seks. Privremena je i neobavezna. Međutim, preljuba sa ženom koja nije u vezi, ili je u vezi koju namerava da napusti, može da bude vrlo naporna i na kraju neugodna. Ona se ne zadovoljava drugim mestom. Što se nje tiče, taj položaj je samo privremen. Ako je zaista zaljubljena u muškarca s kojim čini preljubu, sve će učiniti da ga izbaci iz primarne veze. Beskrajno se trudi, seks je veličanstven, zabavna je, topla. Uzbuđenje je narkotik na koji se on lagano navlači. Sve do trenutka kada se nađe u situaciji ili-ili, pred apstinencijskom krizom. To je trenutak u kojem preljuba postaje naporna i neugodna. Lagano se primiče trenutak odluke. Sve rečeno važi i za žene, uz uvažavanje socijalnih pritisaka koji su drugačiji po polovima. Recimo, kada je žena neverna, tada se okolina često odnosi licemerno i mnogostruko je više osuđuje nego muškarce. To je istina. Međutim, postoji barem jedna biološka činjenica koja razlikuje muškarce i žene u prevari. Muškarci ne mogu da dođu iz druge veze, da pokucaju na vrata i kažu: "Draga, doneo sam ti novu bebu. Ti sada rasporedi novac i vreme od svoje dece prema ovom detetu." Istraživanja pokazuju da je, otprilike, 20 posto postojećih veza počelo prevarom prema prethodnom partneru. Uzmemo li podatak od ranije, da 40 posto osoba u vezi čini preljubu, tada verovatnost da će muškarac koji čini preljubu napustiti primarnu ženu iznosi 50 posto. Možda i nije sve tako crno. Veruje se da postoje dve grupe muškaraca: oni koji ne mogu i ne čine preljubu i oni koji mogu i čine preljubu. Možda postoje i oni koji mogu, a ne čine preljubu. Postoje li zaista? Ako sumnjate na preljubu, a niste sigurni, "About.com" vam predstavlja jasne znakove da vas vara s drugom ženom. Devet sigurnih znakova da vas vara su sledeći: 1. "Nisam više zaljubljen u tebe." Ovo je logično jedan od naočiglednijih znakova da vas vara. Vaš suprug ili dečko može da ima duboku i intimnu vezu sa vama, ali novootkrivena strast prema drugoj osobi može da nadvlada vašu vezu i natera vašeg partnera da uguši svoje prava osećanja. Vaš prevarantski suprug pati od inducirane amnezije. Naleti hormona i strast koju oseća u novoj ljubavnoj vezi mogu da iskrive njegov pogled na stvari. 2. "Mi smo samo prijatelji." Ovo je još jedna predvidljiva izjava koju će izustiti preljubnik. Ukoliko vaš suprug ili dečko počne sve više vremena da provodi sa svojom novom "prijateljicom", onda tu postoji nešto više od običnog prijateljstva. Vaš partner možda oseća da ima više zajedničkog sa tom osobom, da ga ona bolje razume. Kakvi god bili razlozi za ovo blisko prijateljstvo, shvatite ovo kao znak upozorenja koji treba shvatiti krajnje ozbiljno. 3. Iznenadna potreba za privatnošću Ukoliko stvari koje ste ranije otvoreno delili, iznenada postanu privatne, obratite pažnju, jer nešto se sigurno dešava. Vaš dragi je postavio posebnu privatnu šifru za kompjuter i uporno skriva račune od mobilnog telefona i kreditnih kartica. Ako pitate zašto se tako ponaša ili pokušate da dobijete informacije koje su pre bile poznate, reskirate da vas suprug ili dečko optuži za njuškanje ili kontrolisanje njegovog svakog koraka. Ovo je veliki razlog za sumnju. 4. "Treba mi malo prostora da razmislim o svojim osećanjima prema tebi." Ukoliko vas vaš voljeni vara sa drugom ženom, zahtevaće više prostora i vremena samo za sebe. Kao razlog će navesti konfuziju osećanja prema vama ili stres na poslu, što može biti znak da je posredi nešto drugo i da partner na sve načine pokušava da dobije više slobode. 5. Promena redovnih radnih navika Zadržavanje na poslu do kasno uveče, odlazak na posao u neuobičajeno vreme ili trošenje više vremena na rad nego obično, mogu da budu simptomi preljubničkog ponašanja. 6. Provođenje mnogo vremena na kompjuteru U današnje vreme, u svetu moderne tehnologije, osoba zaintererisovana za ljubavnu aferu ne mora ni da napušta sopstveni dom. Jednostavno korišćenje Internet čet soba, veb sajtova za onlajn ljubavne veze i tajne adrese uzrokovali su alarmantni porast u broju emocionalnih afera. Ako primetite da je vaš partner više onlajn nego inače, da redovno koristi čet sobe i posećuje pornografske sajtove, vreme je da se zabrinete. 7. Misteriozni telefonski pozivi i dugi telefonski razgovori Ljubavne afere se održavaju prvenstveno preko telefona, naročito mobilnog. Ako uhvatite supruga ili dečka kako iznenada završava telefonski razgovor, kada ulazite u sobu, ili kako stalno briše stare poruke i listu poziva i zauzima odbrambeni stav kada ga pitate nešto o tome, ne bi bilo loše da pregledate listu poziva koju uvek dobijete uz račun. 8. Čudno ponašanje Vaš suprug ili dečko jednostavno nije tamo gde je rekao da će biti, a za dugo zadržavanje van kuće nema nikakvo objašnjenje. Novac se troši, a vi ne znate na šta tačno i pronalazite gomilu računa za stvari koje niste ni videli. Primetili ste da nedostaju određeni odevni predmeti vašeg dragog ili ste pronašli odeću koja ne pripada nijednom članu vaše porodice - sve to ukazuje na prevaru. 9. Vaši sopstveni strahovi i sumnje Ako primetite da pokušavate da pronađete izgovore za čudno ponašanje vašeg dragog ili pokušavate da uverite samu sebe da vas nikada ne bi prevario, onda je vreme za uzbunu. Vaša intuicija je najčešće jedan od najboljih pokazatelja da nešto nije u redu. Ako sumnjate da vas partner vara, sprovedite malu istragu i zatim razgovarajte s njim o informacijama koje ste prikupili. Učinite to mirno i civilizovano. Zatražite od supruga ili dečka da bude iskren, ali se pripremite na laži. Tužna je činjenica da osobe koje se upuštaju u ljubavne afere postaju savršeni lažljivci, iako nikada ranije nisu izustili neku laž. Verujte svom unutrašnjem osećaju, ali obavezno nabavite i čvrste dokaze o prevari.
