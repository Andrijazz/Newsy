> Izvor: B92
> Datum: sreda 20.07.2011
> Rubrika: život_ljubav
> Naslov: Zašto je teško izgraditi vezu?
> Članak:

Šta očekujemo od veze? Da imamo nekog ko će brinuti o nama? Dobar provod? Da ljubav nesebično pružamo, ili samo primamo od druge osobe? Odgovori na ova pitanja odlučujući su za postavljanje veze na stabilne osnove.

Neki ljudi smatraju da veza mora da se zasniva na reciprocitetu da bi bila uspešna. Prema njihovom mišljenju, odnos davanja i primanja mora biti 50:50 odsto. To nije istina. Svaka osoba mora da pruži 100 odsto sebe, kako bi veza bila dobra. Problem nastaje kada se između vas i vašeg života sa novom osobom ispreči "prtljag" iz prošlosti koji vas sprečava da se celi predate. Sve dok nosite u sebi ogorčenost zbog prethodnih promašaja nećete moći da prepoznate da li je nova osoba koja se pojavila u vašem životu prava. Loše stvari događaju se svima, ali nikada ne smete predugo da ih nosite kroz život. Kao što prilikom selidbe pokušavate da se rešite nepotrebnih stvari i novi životni prostor učinite funkcionalnijim, tako treba da činite i sa ulaskom u novu vezu. Ukoliko budete osudili sebe i novog partnera na večno prelistavanje prošlosti, sagradićete zid između vas koji će vas sprečavati da idete napred. Ukoliko ne možete da se izborite sa starim uspomenama, sačekajte neko vreme pre nego što se upustite u novu priču. Dok ste pod pritiscima zbog loših iskustava iz prethodnih veza, mnogo ćete grešiti u odabiru partnera, jer nećete uzimati u obzir dobre kriterijume. Najtužnije je što ćete za buduće promašaje kriviti tu drugu osobu, a ne sebe. Kada prevaziđete terete iz "prethodnog života" i poželite da se skrasite, dobro razmislite šta očekujete od osobe sa kojom ste. Odmah razgraničite da li vam je stalo samo do redovnog seksa ili vam je partner potreban i iz nekih drugih razloga. Ako zaista želite da uživate u blagodetima veze, morate pustiti voljenu osobu da vam se približi kako biste je zaista spoznali kao srodnu dušu. Razmislite gde ste ranije grešili i u novoj vezi pokušajte da drugačije postavite stvari. Sve što ste nekada radili pogrešno, morate prevazići, jer ćete u suprotnom raditi isto, sve dok ne prepoznate problem. Zato, izađite iz začaranog kruga i obećajte sebi da ćete konačno početi da uživate u životu i u novoj vezi - sada i ovde. 
