> Izvor: B92
> Datum: ponedeljak 29.08.2011
> Rubrika: život_ljubav
> Naslov: Kako do partnera preko veba?
> Članak:

Prema statističkim podacima, oko sedam miliona Nemaca životnog partnera traži na internetu. Na toj digitalnoj platformi nalaze se milioni potencijalnih partnera, sortiranih prema godinama ili interesovanjima.

Tekstom nazvanim "Nađi ljubav, ali brzo", minhenski Zidojče cajtung piše o ljubavi u doba interneta: "U mašti je uvek sve tako romantično: Muškarac na izložbi stoji pred slikom, prilazi mu zgodna žena i u jednom trenutku više se ne gleda slika. Jedno drugom počinju da se smeškaju, odlaze na kafu i šta onda? Često se ispostavi da je ona udata i sa njim samo želi da razgovara o estetskim dubinama koncepta izložbe. Ili da on izložbu koristi samo da bi nešto "ulovio". U svakodnevnom životu ljudi ne idu okolo sa natpisom "Samac sam i tražim partnera", kaže za minhenski list sociolog Hans Petar Blosfeld. U virtuelnom, internet svetu, pravila su, međutim, drugačija. Zato i ne čudi što sve više Nemaca na tom mestu traže svoji ljubavnu sreću. Stari bakin savet: "Ne treba tražiti, već biti pronađen", odavno je prevaziđen. Na internetu važi druga deviza: "Ko traži, taj i nađe. I to brzo". Prevaziđeni saveti baka U Nemačkoj je više od sedam miliona ljudi registrovano na portalima koji posreduju u traženju partnera. Prošle godine je 2,7 miliona ljudi partnera našlo na internetu. Svaka treća veza uspostavlja se tim putem. Najviše preko specijalizovanih portala za traženje partnera, a velik broj i preko socijalnih mreža kao što je Fejsbuk. Na internetu svako može da upozna milione ljudi bez partnera, a svi oni žele istu stvar: najbrže moguće naći mnogo ljubavi. Ponuda je uredno sortirana i izbor je velik. Takođe, postoji i bezbroj malih portala specijalizovanih, recimo za vegetarijance, ezoteričare, hevi-metalce, korpulentnije ili evangeliste. Sociolog Blosfeld kaže da se na virtuelnom kontaktu ne zadržava predugo: "Većina njih, koji se nađe "onlajn", žele što pre "da se vide oflajn". Prelazak iz virtuelnog u stvarni život razočaranje Međutim, kod prvog sastanka oči u oči, često dolazi do velikih razočaranja. Hening Vihers, dobro poznaje internet portale za pronalaženje partnera, jer je deo njegovo posla da piše recenzije o njim. Po njegovom mišljenju najveća opasnost pri traženju partnera putem interneta je ta, da neki ljudi često iznose pogrešne informacije o sebi. Za mnoge je "promena medija", dakle prelazak iz virtuelnog u stvarni život povezana za razočaranjima. Razlog za to su manja ili veća ulepšavanja informacija na ličnom profilu, kako bi se više dobilo na atraktivnosti, smatra Vihers i otkriva da žene najčešće daju pogrešne podatke o izgledu, a najčešća laž muškaraca je da nisu u vezi: "Žene često iz svog profila odstrane četiri do pet kila telesne težine i predstavljaju se mlađima nego što jesu. Često sam video, da žene koje su prešle tridesetu godinu, rado napišu da imaju 29. To je slično kao sa cenama u supermarketu, kada stoji 1,99 evra, zato što deluje mnogo povoljnije nego 2 evra." Nema vajde od mnogo dopisivanja Hening Vihers savetuje svima koji partnera traže na internetu da, kada stupe sa nekim u kontakt, što pre ugovore sastanak uživo. On smatra da mnogi prave grešku kada sa tim odugovlače: "Ako se pola godine dopisujete sa nekim putem mejla, naravno da u glavi stvarate neku idealnu sliku o partneru na osnovu napisanih reči. Onda odlazite na sastanak sa velikim očekivanjima, i onda sve to padne u vodu kad shvatite da hemija ne funkcioniše." Mesečna pretplata za "ljubav" Internet portali u Nemačkoj, koji se bave ovom vrstom posla, zarađuju sve više novca. Dok su 2003. godine beležili zaradu od oko 21,5 miliona evra, 2010. godine ona je iznosila 189 miliona. Osobe koje na internetu traže partnera sve više su spremne da preuzmu dodatne troškove, kao što je recimo slanje poruka drugim korisnicima. Istovremeno usluge tih portala su znatno poskupele i mnogi od njih su uveli obaveznu pretplate. Za razliku od socijalnih mreža, kao što je Fejsbuk ili Majspejs, koje se uglavnom finansiraju naplaćivanjem reklama, portali za pronalaženje partnera 85 odsto novca zarađuju kroz korisničku pretplatu. 
