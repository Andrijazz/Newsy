> Izvor: B92
> Datum: četvrtak 30.12.2010
> Rubrika: život_ljubav
> Naslov: Kako da se nesrećno zaljubite?
> Članak:

Svojih problema želimo da se oslobodimo. Često to pokušavamo tako što bežimo od njih. Ne želimo da mislimo o njima, sakrivamo ih i od sebe i od drugih, nalazimo ih u drugima i tamo pokušavamo da ih rešimo. To je tako instinktivna reakcija. Smetaju nam i želimo što pre da ih se oslobodimo. Da ih stresemo sa sebe. Ovaj način je praćen uverenjem da će naši problemi biti rešeni nekom prečicom i na magičan način nestati odmah. :Piše: Ratko Topalović, B92 

Prečica zaista postoji. Ali, tačno je na suprotnoj strani od one na koju instinktivno krenemo - umesto da pokušate da pobegnete od problema, grešaka - učinite ih namerno. Jednom će biti dovoljno. Zaljubite se nesrećno! Evo kako: Prvi i najvažniji uslov! "Uzvraćena ljubav je nešto predobro da bi se meni dogodilo" - u ovo treba bezuslovno da verujete. Bez tog čvrstog uverenja, svi pokušaji da se nesrećno zaljubite biće neuspešni. Nije mnogo važno kako to formulišete, dok god je osnova svega što mislite o ljubavi u svom životu ovo uverenje o njenoj nedostižnosti. Nije važno ni koje razloge navodite za njenu nedostižnost, ni načini na koji Vam izmiče. I razlozi i načini su stvar prakse i lične kreativnosti, a pomenućemo samo neke ovde. Zaljubite se "uzbrdo" U nekog ko je poželjniji, pametniji, lepši, uspešniji, obrazovaniji od Vas... šta god. U nekog ko je već ima, ko je zauzet. Što je ta osoba nedostupnija, veće su šanse da se skotrljate idući ka njoj. Samosažaljevajte se Dobre stvari se događaju samo drugima. Verujte da ste jadni. Da je ljubav bol, da treba platiti ogromnu cenu za nju, da niste vredni ljubavi, da ste mali, ružni, neprivlačni, nikakvi, dosadni, da nemate ništa da ponudite. Shvatite ljubav kao sudbinu Kao nešto što Vam se "dešava" - zavisno od natalne karte, numerologije, Božje volje, uroka, crne/bele magije i sl. Bilo šta, samo ne kao nešto što zavisi od Vas. Tako shvatite i onu koju osećate i to da li će biti ili neće biti uzvraćena. Ništa ne zavisi od Vas. Negujte strah od ljubavi Kao majka dete, nežno, brižno, pažljivo. Kao biljku koja Vam ukrašava stan, sobu, baštu. Zalivajte ga, dodajte đubrivo, nađite najbolje mesto za njega, stavite ga tamo gde ima tačno onoliko svetlosti i toplote koja mu prija da raste i procveta u punom cvatu, negde pored prozora da i drugi mogu da ga osmotre. Rasađute ga i presađujte. Pričajte i prepričavajte, žalite se. Izbegnite po svaku cenu da testirate svoju ljubav "Ljubav je lepa samo dok se čeka" - čitajte bez slova S ispred lepa. Ne obraćajte pažnju na bilo koje informacije koje stižu do Vas od drugog, ne posmatrajte, ne gledajte, ne preispitujete, krenite s predumišljajem da ishod može da bude samo ono što ste prethodno zamislili, a nikako iskustvo i prilika da se naučite voljenju, da usavršite svoju ljubav i načine na koje se može davati i primati. Sve što druga osoba kaže ili uradi shvatite kao da se odnosi na Vas Sve što ta osoba radi shvatite beskompromisno lično. Ne dozvolite da se u Vama rodi sumnja da je nešto ta druga osoba uradila iz svojih razloga, životnog iskustva, potreba i da je to uradila zbog i za sebe, svojom slobodnom voljom. Nemojte dozvoliti drugom da ima slobodnu volju. Šta god da uradi neka prva reakcija u Vama i bude: "On[a] mene ne voli!" Razdvojite ljubav od seksa temeljno ili je poistovetite sa seksom Oba manevra mogu da posluže. Imaju iste efekte. Romantizirajte ljubav dok ne postane bezgrešna apstrakcija ili to što Vas neko želi shvatite kao da Vas voli. Neka Vaše "Volim te" znači "Trebaš mi!" Treba mi tvoja nežnost, treba mi tvoja podrška, treba mi tvoja pohvala, tvoje prihvatanje, tvoja želja da spavaš sa mnom. Neka znači i ukazuje samo na ono što Vama nedostaje. Neka bude zahtev za uzvraćanjem, tj. za zadovoljavanjem Vaših potreba. Izbacite ljubav iz svakodnevnog života Ljubav je apstraktna, onosvetovna, nadzemaljska i preduzmite mere predostrožnosti da se ne prelije slučajno u Vašu svakodnevicu. U svakodnevici je mesto patnji, tuzi, odbačenosti, samoći i usamljenosti. Nemojte da mislite kako je ljubav nešto između dve osobe Ljubav isključivo smestite u sebe, svoje srce, svoje postojanje i gledajte je kao na svoju potrebu. Ne dozvolite pomisao da je ljubav, možda, potreba i drugih. Ka ljubavi krenite samo i samo od sebe i svojih potreba, nemojte da Vam se omakne i jedan korak od tuđih potreba ka sebi. Doslovno shvatite termin "objekt ljubavi" - ne dozvolite drugom da bude subjekt ljubavi, pokušavajte da ga posedujete. Tretirajte drugog kao stvar, ili suprotno - kao da to što će ta osoba učiniti i osećati nema ama baš nikakve veze sa Vama. Opet, obe tehnike imaju iste efekte. Tuđa volja ili ne postoji ili je potpuno razdvojena od Vaše i nemate nikakav uticaj na nju. Igrajte igru krivice Krivite drugog, sudbinu, roditelje, prijatelje, koga stignete - poništite, svakom prilikom koju imate, razliku između krivice i odgovornosti. Odgovornost shvatite kao krivicu. I katapultirajte je iz sebe na drugoga. Odmah i bez odlaganja. Naizgled ova tehnika nema mnogo veze sa neuzvraćenom ljubavlju, ali, ne brinite, tako je univerzalna i svuda primenjiva, da ne može ni ovde da omane. Zaboravite na sve druge Pa čak i onog u koga ste nesrećno zaljubljeni. Nesrećna ljubav je igra za jednu osobu. Drugi je tu samo kao podsetnik, okidač, način da uverimo sebe da su naši problemi spolja, a ne u nama. Tako je mnogo lakše. Ako pokušate da poslušate ove savete i odlučite da ćete se namerno nesrećno zaljubiti, izaberite neku osobu u koju ćete se tako zaljubiti ili onoga u koga ste već nesrećno zaljubljeni i vežbajte, probajte, trudite se. Ako Vam pođe za rukom, toliko ćete se smoriti sa samim sobom, prepoznaćete šta je druga osoba osećala u odnosu sa Vama dok ste bili nesrećno zaljubljeni i možda, možda možda ćete iz tog smora stvoriti u sebi prostor u kome bi druga osoba mogla da postoji pored Vas i u Vašem svakodnevnom životu. Možda će biti nečeg u Vama na šta bi druga osoba mogla da odgovori uzvraćanjem.
