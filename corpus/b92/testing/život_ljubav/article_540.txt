> Izvor: B92
> Datum: četvrtak 1.07.2010
> Rubrika: život_ljubav
> Naslov: Kako da zadržite muškarca
> Članak:

Vašu zaljubljenost poredili su sa erupcijama vulkana, ali ne znate kako da intenzitet emotivne užarenosti ostane isti i u godinama koje dolaze? Odgovor: šest osobina zbog kojih će vas snažno želeti - zauvek! 

Upoznali ste momka koji vam se dopada, tu su i poželjne varnice, emocije pršte na sve strane. Posle nekog vremena zabavljanja, strast postaje još intenzivnija. Sjajno! Ali, sada kada ste našli osobu koja vas baš razume, nekoga ko ima sve kvalitete sa vaše "must have" liste, pa još više od toga... Poželeli ste da ova veza potraje, uz pravi izazov da otkrijete šta je potrebno da bi ostao vaš u godinama koje dolaze. Istina je da ne želite da ulažete (ponovo) vreme i energiju u vezu da bi se on jednog dana okrenuo i rekao: "Znaš šta! Ova veza mi više ne odgovara". U početnom stadijumu zabavljanja uzajamna hemija igra presudnu ulogu, ali ne možete da se oslonite na to ako želite da veza dugo traje", kaže dr Keren Šerman, koautorka izdanja Marriage Magic! Find It, Keep It, and Make It Last. "Potrebno je da i drugi faktori budu ispunjeni ako želite ljubav na duge staze." Drugim rečima, karakteristike koje privuku pažnju muškarca na samom početku nisu iste one koje su mu važne kada razmišlja o dugoj vezi... Ili možda čak i braku. Pa šta je ono što je važno? Da, to je vrlo teško otkriti zato što nijedan frajer neće reći jasno i glasno šta mu je potrebno da bi bio srećan. Zato smo istraživali i otkrili kombinacije osobina zbog kojih će uvek želeti da budete uz njega. Pokažite mu svoju nežnu stranu Dajete sve od sebe da biste mu pokazali koliko vam je stalo i trudite se da mu život učinite lepšim? Naravno, svesni smo da zvuči kao savet iz 50-ih godina prošlog veka, ali kako stvari stoje, izgleda da muškarci danas žude za nežnošću i pažnjom. Psihoterapeutkinja Kerolin Bašong, autorka knjige The Seven Dumbest Relationship Mistakes Smart People Make, ističe da današnje žene imaju pune ruke posla - žongliraju karijerom, društvenim životom, hobijima, vezama - i upravo prva stvar koju ispustimo iz ruku kada se opustimo u vezi jesu oni gestovi koji ne deluju bitno, ali mnogo znače: na primer, da na njegov iPod skinete sa neta pesmu koju pevuši već danima, odgovorite na poziv njegovog dosadnog stanodavca da on ne bi morao, posle dugog i napornog dana pojavite se na njegovim vratima sa pivom i dobrim filmom. Iako sebe verovatno ne vidite u ulozi nekoga ko bi trebalo da se stara o drugome, ipak je neophodno da mu pokažete da mu čuvate leđa - to je važan deo veze za muškarce, naročito kada se osećaju ugroženo na mnogim drugim poljima, na primer na profesionalnom planu. Postoji još jedan razlog koji ima posebno značenje: "Kada su muškarci u vezi, oni emotivnu podršku traže isključivo od svoje partnerke, za razliku od žena koje imaju drugarice i porodicu kojima mogu da se obrate", objašnjava dr Šerman. Sa vama je uvek interesantno Kratko i jasno: muškarci pored sebe žele osobu koja je zabavna. Muški mozak ne funkcioniše kao ženski", kaže Šerman. Oni ne troše vreme analizirajući nijanse; za njih su stvari crne ili bele. U prevodu, ili ste fantastično društvo, ili niste. Naš savet: upadnite u prvu grupu, tako što ćete zajedno zbrisati s posla, ili mu predložiti da se oprobate na Adi u skijanju na vodi. Psihologija daje objašnjenje zašto je spremnost za zabavu suštinski kvalitet kod osobe. Muškarci počnu da se dosađuju mnogo brže nego žene. "Muški mozgovi proizvode manje dopamina - neurotransmitera koji je okidač za osećaj zadovoljstva", objašnjava dr Šerman. "Zbog toga, posle iskustva u kome su uživali, umesto osećaja zasićenosti, oni žude za još uzbuđenja. "Da bi bili srećni, muškarcima je potrebno da doživljavaju nova iskustva, da probaju nove stvari. Žene koje su spontane i žive punim plućima zadovoljiće ovu njihovu iskonsku potrebu. Ovo je nešto što je muškarcima potrebno, naročito kada veza počinje da se produbljuje. U prvim stadijumima, dovoljno je samo da neobavezno provodite vreme zajedno, jer to je nepoznata teritorija koja nosi uzbuđenje. Ali kako vreme prolazi, važno je da se malo potrudite kako bi stari plamen nastavio da gori, a to je ono što žene često zaboravljaju, naročito danas, kada je uloga nežnijeg pola pretrpela promene seizmičkih razmera. "Mnogo više posvećene karijeri i uspešnije nego ranije, postale smo vlasnice većeg procenta srednjoškolskih i visokoškolskih diploma, a sve više nas primarno izdržava porodicu. Fantastično je što nam tako dobro ide, ali ipak jedna od posledica je i to da nam potreba da podignemo ručnu i prepustimo se zabavi nije baš na prvom mestu na spisku prioriteta", ističe Šerman. A to je razlog što muškarci traže partnerku koja neće biti samo uspešna poslovna žena, već će biti i neko ko ume da se prepusti trenutku i radi neke stvari samo zbog zabave. Vi radite na svom izgledu Čule ste više puta: muškarci su vizuelna bića. Zato i nije neka mudrost da je izgled bitan. Ali to nije važno samo na početku veze. Čak iako ste duže vreme srećno zaljubljeni i potpuno opušteni jedno pored drugog, on ipak ne želi da vas gleda tri večeri zaredom u trenerci. Prema tvrdnjama dr Luen Brajzendin, autorke knjige The Male Brain, razlog za to što su muškarci toliko vizuelno orijentisani jeste činjenica da je "seks procesor" u muškom mozgu (deo koji je odgovoran za pohotne misli) više od dva puta veći od istog tog ženskog dela. Zbog toga je neminovno da svet posmatraju kroz seksom obojene naočare. Na primer, kada muškarac prođe pored žene na ulici, on će registrovati sve njene fizičke karakteristike: kosu, oči, figuru, kožu, osmeh, kako je obučena. "Onda u mozgu brzo obrađuje svaki od ovih podataka kako bi protumačio šta oni govore o njenom seksualnom potencijalu", objašnjava Bašong. "Da li je zgodna? Da li misli da sam privlačan? Kako bi izgledao seks sa njom?" Istina je da su muškarci predodređeni da analiziraju ženski izgled. Sve vreme. Instinktivno, oni traže vizuelne tragove da li bi ona bila dobra za strasni doživljaj. I to ne prestaje samo zato što je on sada u dugoj vezi. U njegovoj glavi, to što ima devojku koja bira visoke potpetice umesto baletanki i potrebno joj je 10 minuta da namesti frizuru, povećava njegove šanse da će imati uzavreli seksualni život u godinama koje su pred njima. Imate njegovu punu pažnju Zamislite grupu muškaraca kako sede zajedno. Ako njihovu pažnju ne okupira gledanje utakmice, onda verovatno razmenjuju priče i trude se da ispričaju neku koja će biti luđa, smešnija ili gadnija od prethodne. "Pričanje priča je suštinska aktivnost kojom se muškarci međusobno zbližavaju", upućuje dr Brajzendin. "Tako izražavaju da se jedni drugima dopadaju, na opušten, ,muški način." To je razlog što se muškarci mnogo lakše zbližavaju sa ženama koje imaju dobru priču. I da pojasnimo: retrospektiva emotivnih života vaših drugarica ili čak i rekapitulacija vašeg frustrirajućeg radnog dana ne spada u kategoriju interesantnog u muškom svetu. Da, stalo mu je da vas čuje, ali ono čime ćete zarobiti njegovo srce jeste razgovor u kome ćete izraziti svoje stavove, podeliti sa njim uzbudljive neverovatne priče, ili mu spomenuti fascinantan članak koji ste nedavno čitali. Dokazano je da ovakvi razgovori povećavaju osećaj zadovoljstva u vezi: skorašnja studija sprovedena na Univerzitetu Arizone otkrila je da su ljudi koji vode smislene razgovore o životnim temama srećniji od onih koji provode više vremena u ćaskanju. Ostavite nešto i za njegovu maštu Muškarci nisu glupi. Svesni su toga da i vi piškite, depilirate se, koristite kreme protiv bubuljica... Oni samo ne žele da misle previše na to, a još manje da imaju u glavi sliku o tome. "Mnogi muškarci su tako odgajani da smatraju da je otkrivanje intimnih detalja iz bilo koje sfere života znak slabosti", objašnjava Bašong. "Previše informacija ne samo što umanjuje uzbuđenje, već ga navodi da preispituje svoju sliku o vama kao snažnoj, seksi ženi." Prirodno je da želite bliskost sa svojim voljenim koja podrazumeva i iskrenost, ali očuvanje osećaja za tajanstvenost je naročito značajno kada veza postane ozbiljna. Značajan deo privlačnosti na početku je bila i želja da vas upozna. Pošto je taj element nepoznatog stvarao seksualnu tenziju, neophodno je da bar mali deo sačuvate i za kasnije. "Muškarci uživaju u misteriji... Mala distanca će rasplamsati njegove fantazije", napominje Bašong. "A upravo fantazije održavaju njegovu radoznalost i podstiču ga da želi još veću intimnost sa vama." Zato, neka nešto ostane prekriveno velom tajne i u to ime zatvorite vrata kada navlačite svoj steznik. Ponekad zažmurite na jedno oko "Muškarcima je važno da znaju da su u vezi sa devojkom koja ume povremeno da progleda kroz prste", savetuje psiholog dr Rob Dobrenski. Ne kažemo da uvek treba da prećutite iako ste iznervirani, ali trudite se da mu se ne penjete na glavu, osim ako se ne radi o nečemu što vam je zaista bitno. Stvar je u tome što, za muškarce, vezivanje za jednu osobu nije tako jednostavno kao za žene. "Muškarci neustrašivo brane svoju nezavisnost", dodaje Dobrenski. Zato se, i na sam nagoveštaj da pokušavate da ga sputate ili promenite, pali ogroman svetleći znak upozorenja. Osećaj da je zarobljen postaće poljubac smrti za vašu vezu. Značaj koji muškarci pridaju svojoj nezavisnosti je biološke prirode: u praistorijsko vreme, lovci koji su uspevali da usavrše svoje veštine kao pojedinci, jedini su uspevali da opstanu i prenesu dalje svoje genetsko nasleđe. I još jedan dodatak ovom primalnom instinktu: danas muškarci duže ostaju singl. U proseku, oni se u 28 godina najčešće odlučuju na brak, za razliku od podatka iz 1970, kada je starosna dob iznosila 23 godine (za žene je danas 26 godina). Duže vreme koje provedu kao samci utiče na to da češće nastavljaju da se oslanjaju isključivo na sebe, čak i kada su u vezi sa nekim. Ključna stvar je da mu pokažete da i pored toga što ste sada tim, on i dalje ima svoju nezavisnost. "Muškarac želi da oseti da ga volite i prihvatate onakvog kakav on jeste i da nemate nekakav lukavi plan da ga promenite", kaže Dobrenski. Saznanje da nećete praviti dramu ako ostavi podignutu dasku u toaletu ili povremeno zaglavi sa drugarima do dva posle ponoći igrajući Nintendo DS, biće razlog više da vas još luđe zavoli. 4 neočekivana kvaliteta koji nisu važni Nakon propitivanja muškaraca otkrili smo da postoje stvari za koje žene misle da su im bitne, a da to uopšte nije tako 1. Vrlo ležeran stav. Mnogim muškarcima potrebna je žena koja će ih motivisati i davati im osećaj reda. Ako je ona previše opuštena, onda nema nikoga ko će ga gurati napred kada mu ponestane entuzijazma. 2. Izgled supermodela. Muškarci znaju da su manekenke za kupaće kostime iz magazina doterane fotošopom i da se glumice sastoje većim delom od silikona nego od krvi i mesa. Kada je u pitanju njihova devojka, oni žele nekoga ko je seksi, ali i stvaran. 3. Urednost. Kul je ako ona voli da čisti, ali ako je u vezi sa devojkom koja je preterano pedantna, to ga samo čini nervoznim i zabrinutim da će mu ona neprestano naređivati da sakuplja stvari za sobom. 4. Interes za njegove hobije. Mnogi muškarci traže razonodu bežeći iz realnosti i družeći se sa drugim muškarcima koji dele ista interesovanja. Vaša želja da učestvujete u svemu tome može da ga uplaši i da ga navede na razmišljanje da ćete kasnije možda poželeti to da mu oduzmete. "Muškarci pored sebe žele osobu koja je zabavna"
