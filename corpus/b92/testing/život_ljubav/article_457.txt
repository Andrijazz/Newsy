> Izvor: B92
> Datum: ponedeljak 8.08.2011
> Rubrika: život_ljubav
> Naslov: Ima li ljubavi posle prve godišnjice?
> Članak:

Mnogi misle da je brak "najslađi" u toku prve godine, dok svake sledeće sve više prerasta u naviku. Da tako ne mora biti govori iskustvo jednog "preobraćenog" mačo muškarca.

Nisam verovao da ću se ikada oženiti. Smatrao sam da u brak ulaze samo osobe u religioznom zanosu. Moja devojka i ja već smo živeli zajedno. Prošli smo "dečje bolesti" kakve su svađe zbog čarapa bačenih na pod ili zbog njene jutarnje nervoze. Ipak, jedne sunčane subote reči koje sam izgovorio pred matičarom promenile su mi život - na bolje! Kada ste u braku, sve je drugačije. Više nema onih priprema za susret kada ćete izaći s njom, uvežbavanja osmeha i  rečenica pred ogledalom i stalne borbe da je zadržite pored sebe. Možete biti potpuno opušteni i jednostavno biti ponosni što vas je jedna žena odabrala za ceo život. Zamišljao sam da oženjeni muškarci uvek izgledaju staro, ali ja sam se zapravo podmladio. Dogodilo se još promena. Recimo, muškarci obično ne primećuju da li osoba s kojom razgovaraju ima burmu. Na to češće obraćaju pažnju žene. Pa ipak, meni bode oči ogoljen prst na ruci drugih, kao da s "takvim" više nemam o čemu da razgovaram. I sam sam iznenađen kako sam od preraslog tinejdžera postao tradicionalista. Jedna od najlepših stvari koje mi je brak doneo je tvrdoglava sigurnost u određene stvari. Sada sam apsolutno uveren da će prva osoba koja će biti pozvana u slučaju da mi se desi nešto loše, biti moja supruga. Ona mi je na prvom mestu - ona je moja porodica. Čak i tvrdokorni ateisti moraju priznati da su barem ponekad osetili dodir božanske ruke jer su pronašli pravu osobu za sebe. Zato možda postoji i ona mrva sumnje da vas te iste ruke (sudbine ili Boga) odjednom mogu rastaviti. Toliko sam srećan svakog jutra kada se probudim pored nje (iako je ona ujutru nesnosna) da me užasava svaka pomisao da je jednog dana mogu izgubiti. S druge strane, najveći strah samaca obično se vezuje za nedostatak seksa. Svaki pripadnik mog roda oseća nezadrživ poriv ka što većoj raznovrsnosti u ljubavi, a to period samačkog života i čini tako uzbudljivim. Ideja da to mnoštvo žena može biti zamenjeno jednom jedinom, udara u suštinu većine muškaraca i podriva njihovo ubeđenje o sopstvenoj svrsi na ovom svetu. Međutim, ta istost je zapravo slatka poznatost i srođenost s jednom osobom. Kao miris doma. Mene je brak oslobodio onog nestrpljenja i neizvesnosti s kojima sam se kao samac suočavao pred svaki vikend ne znajući s kim i na koliko dugo ću završiti. Ideja da ću se buditi s jednom ženom do kraja mog života čini da se osetim preporođeno i slobodno na mnogo višem nivou". Kako je brak delovao na vas? 
