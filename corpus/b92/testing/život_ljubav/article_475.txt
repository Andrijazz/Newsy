> Izvor: B92
> Datum: utorak 28.06.2011
> Rubrika: život_ljubav
> Naslov: Ljubavni saveti prve dame Amerike
> Članak:

Mišel i Barak Obama su među najotvorenijim i najzaljubljenijim parovima koji su boravili u Beloj kući. Prva dama često koristi priliku da sa javnošću podeli svoje misli o ljubavi, srećnom braku i biranju pravog partnera.

Privrženost prvog para SAD gotovo da je opipljiva svaki put kada se pojave u javnosti. U čemu je tajna jedne tako srećne zajednice? "I dalje zasmejavamo jedno drugo", kaže Mišel. "Kod kuće nikada nismo previše ozbiljni a smeh je najbolji pokazatelj zajedništva u braku. I dalje nalazimo načine da se zajedno zabavljamo i da jedno drugom izmamimo osmeh". Njen savet ne treba olako odbaciti, pošto su u burnim vremenima ispunjenim političkim "bitkama" i predizbornim kampanjama Mišel i Barak uspeli da već 19 godina održe srećan brak. Tokom nedavne posete Velikoj Britaniji, Mišel je gostovala na Oksfordskom univerzitetu. Tamo je znatiželjnim studentkinjama pričala zašto se zaljubila u Baraka. "Znala sam da je poseban muškarac, ali ne zbog svoje harizme ili obrazovanja", priznala je. "Moram da vam dam jedan savet - nemojte da štiklirate. Mnoge žene imaju razne preduslove koje muškarac mora da ispuni: da li je išao u dobru školu, koliko zarađuje, da li je zgodan... Sve to nije važno. Ključni faktor kod mene je bio njegov odnos sa majkom i uopšte odnos prema ženama, kao i radna etika. Zajedno smo radili u firmi i bio je vredan i predan radnik, ali nije bio impresioniran sobom. I bio je veoma duhovit. To mi je bilo bitno". Pravilan izbor nije važan samo kad je reč o budućem životnom saputniku, već i kad biramo prijatelje. "Dobar odnos sa nekim znači da vam taj neko prija, da se osećate dobro u njegovom društvu. Prave veze nisu naporne, ne izazivaju mučninu, ne predstavljaju obavezu. Čim osetite  da sve ne teče glatko, to je znak da se zamislite da li želite i dalje da provodite vreme sa tom osobom". Sledećeg meseca Mišelina starija ćerka Malija puni 13 godina, a mama kaže da je ona mentalno već zašla u tinejdžerske dane i da su svi u porodici spremni za prve ljubavne "muke". U intervjuu za Ej-Bi-Si njuz prva dama je otkrila šta je savetovala ćerkama kad je o zaljubljivanju reč: "Birajte ljude koji će vas oraspoložiti. Tražite one koji vas čine boljim osobama".
