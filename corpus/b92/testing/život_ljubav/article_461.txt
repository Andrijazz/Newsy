> Izvor: B92
> Datum: subota 30.07.2011
> Rubrika: život_ljubav
> Naslov: Šta vam On ne govori, a treba da znate
> Članak:

Možda ne verujete u teoriju da su muškarci sa Marsa, a žene sa Venere, ali kada je o komunikaciji reč činjenica je da se polovi različito izražavaju.

"Za žene je svrha komunikacije da se oslone na nekoga, a za muškarce da podele informaciju," kaže Karen Gejl, terapeut. Dok se vama čini da on zanemaruje vaša osećanja, muškarac ludi od želje da mu jednostavno kažete šta vam je na pameti. Evo kojih 7 stvari većina muškaraca misli ali retko izgovori kako bi pomogao napretku međusobne komunikacije. 1. Malo "hvala" mnogo znači Sigurno mislite da radite sve po kući i zašto da mu se zahvaljujute svaki put kada podigne čarape sa poda. Ali se on, verovatno, neće složiti. Oni će obavljati mnogo brže sve što ih zamolite, ako samo pokažete malu zahvalnost. "Istraživanja pokazuju da srećni parovi često upućuju komplimente jedni drugima, "kaže Tod Kreger, terapeut. 2. Pre ću ti ponuditi konkretan savet nego rame za plakanje Kada dođete kući i počnete da se žalite na šefa, muškarcu to zvuči kao da ga pitate za pomoć - iako vi u stvari samo želite da se "olakšate" i dobijete zauzvrat malo saosećajnosti. Znajte, ako vam ponudi savet za rešavanje problema koji vas muči, on pokazuje da mu je stalo. Nemojte pobrkati njegov savet sa kritikom. 3. Ako želiš da obavim neki posao do određenog vremena, to mi i reci Rekle ste mu sto puta da popravi kvaku na ulaznim vratima, ali on nikako to da uradi. Muškarci znaju da postoji "lista" stvari koju ste mu napravile da uradi i on će ih uraditi, samo ne odmah. "Kada čuje da želite od njega da završi neki posao - on zna da to treba da bude obavljeno, ali ne i kad. Ako mu ne date krajnji rok, on neće žuriti sa tim," kaže dr Luis. Muškarac će vam rado pomoći, samo budite precizne. 4. Reci mi otvoreno šta te muči Ako ste iznervirane, ne govorite mu da ste dobro. Zahvaljujući vašim uzdasima i tužnom/unezverenom pogledu, on zna da nešto nije u redu. Možda mislite da je sve okej ako prećutite, ali to nije tačno. Loše raspoloženje isijava iz vas, što nije zdravo. Izjasnite se jasno i glasno. "Iznervirana sam što si sinoć kasno došao kući i seo pravo za kompjuter". To je bolje rešenje nego da budete pasivno-agresivne. 5. Ne pitaj me kako izgledaš u toj haljini Kao prvo, ne postoji pravi odgovor na pitanje "Da li u ovim pantalonama izgledam debelo?" Uglavnom ste već odlučile kako izgledate, a ipak mu postavljate to pitanje. Žene ponekad pitanjima žele samo potvrdu svog razmišljanja, a ne partnerovo pravo mišljenje. Ako želite da igra igru sa vama i kaže vam kako ste za njega uvek lepe - to je u redu. Ali ako želite iskreno mišljenje, bolje pazite šta pitate. 6. Ne moramo stalno da pričamo kako bismo se zbližili Došli ste kući sa posla, stavili decu na spavanje i seli ste da odgledate film. On smatra da je to divno ispunjeno zajedničko vreme, dok vi smatrate da nije - jer niste razgovarali. "Tišina u sobi i vaše prisustvo muškarcu znače bliskost," kaže dr Luis. "Njemu nije potrebno da razgovara da bi osećao povezanost sa vama. Zato ga s vremena na vreme samo uhvatite za ruku; a ako baš želite da razgovarate, recite šta vam je na umu - ali nemojte pretpostavljati da njegovo ćutanje znači da je nezainteresovan. 7. Želim da ti više želiš seks Možda vam se čini da vaš muškarac stalno želi seks, ali pokušajte da shvatite da ga vaše stalno odbijanje tera na pomisao da je on taj koji negde greši. "Mnogi muškarci misle da nisu baš dobri u krevetu. Ne radi se samo o njegovim željama već i o potrebi da vas zadovolji," kaže dr Luis. "Oba pola žele intimnost, a žene moraju da shvate da je muškarci crpe iz seksa. Razgovarajte o tome šta oboje želite i nađite kompromis". 
