> Izvor: B92
> Datum: petak 26.11.2010
> Rubrika: život_ljubav
> Naslov: Da li da se zaljubite?
> Članak:

Ljudi slomljenog srca, razočarani, prividno racionalni i "realni" reći će da je zaljubljivanje samo stanje pomračene svesti, podivljalih hormona i blage promaje u glavi. Ljubav je za njih više stvar kompromisa, dogovora (neretko i ugovora), veoma praktična zajednica sa drugom osobom, koja veze nema sa emocionalnim dubinama. A šta je sa "leptirićima u stomaku"? 

Mnogi će se složiti da je treperenje njihovih krila u utrobi najlepši osećaj koji su doživeli u životu. U njemu su sadržane mnogi elementi čovekove krhke psihe: strah od odbijanja, želja za pripadanjem nekome, seksualna privlačnost... Tačno je da tada čovekova iracionalna priroda prosto buja - pa šta? Hoće li vas to učiniti manje čovekom? Ne. Hoće li vas uvaliti u neprilike? Možda, ali se zbog toga nećete kajati. Hoćete li se čitavog života sećati trenutaka pored te osobe? Hoćete, a ako budete imali sreće, možda ćete ostatak svojih dana na ovom svetu provesti upravo pored nje. Na svim drugim životnim poljima imate priliku da kalkulišete kako vam se prohte: na poslu, u prodavnici, u saobraćajnoj gužvi, čak i sa roditeljima. Ali ostavite u sebi uvek jednu romantičnu, iracionalnu oazu, koja se možda (sigurno) neće slavno završiti, ali ćete postati bogatiji za jednu emociju i kao bonus moći da uživate u pomenutim "žmarcima" u utrobi. Podsećamo vas na nekoliko načina da se "smrtno" zaljubite, bez truna opreznosti i "bog-zna-kakvog" promišljanja. Uprkos svemu Shvatili ste (ne, vi ste odlučili!) da je neka osoba savršena za vas. Spremni ste za nju i život da date, da zaboravite na ponos i dostojanstvo, da joj se predate na tacni (sa jabukom u ustima). Sigurni ste da, pošto je savršena, ona vas neće zloupotrebiti i ostatak života provešćete u sreći, miru i veselju. Naravno, to najčešće ne biva tako; verovatno ćete završiti slomljenog srca. Ljubav na prvi pogled Primetili ste devojku koja prosto sija u masi drugih ljudi. Nije ona preterano i manekenski lepa - ona je jednostavno neodoljiva, ima "ono nešto". Imate osećaj da je nikada nećete zaboraviti i pokušavate da je "oživite" u svom životu maštarijama o tome ko je ona, šta voli da jede, kako izgleda bez odeće, kako bi vam bilo u braku... Ali između vaših maštarija i zabavljanja s njom jaz je predubok - zapravo, šanse su minimalne da vam se tako nešto desi. Strpljivo čekanje Upoznate osobu i steknete utisak da ste stvoreni jedno za drugo, ali je već zauzet(a). U početku ste očajni, a zatim odlučujete da budete strpljivi. Nadate se da će i sama uvideti koliko je taj "neko drugi" pogrešan za nju, čekaćete da raskinu i dati se u akciju. Ako vam ni tad ne pođe za rukom, čekaćete još malo, pa još malo.... Školska ljubav Svaka priča dvoje ljudi koja počinje u detinjstvu, i nastavlja se na studijama gotovo je filmska. Oni odrastaju zajedno, sve sa čim se u životu susreću prvi put, proživljavaju istovremeno, oni su i ljubavnici i prijatelji i na morbidan način najbliži rod. Pre ili kasnije njihov mali mehur od sapunice puca iznenadnim životnim obrtima - on odlazi na odsluženje vojnog roka, a ona završi u naručju drugog, ona se odseli u drugi grad zbog studija i prekine čaroliju... Svaka od "školskih ljubavi" je priča za sebe - neke se čak srećno i završe, doduše, jako retko. Reći ćete: "Ko je lud da srlja iz promašaja u promašaj?" Međutim, istina je da od takvih životnih, romantičnih iskustava imamo mnogo više koristi, nego što se na prvi pogled čini. Svaka osoba u našim životima je delić slagalice i uticala je da danas budemo ovakvi kakvi smo. Iskustvo koje stičete porazom, ne može se meriti sa poukom koju dobijete kao pobednik. Uvek ćete biti bogatiji za još jedno mesto u srcu i znanje o tome kako i na koji način kanalisati zaljubljenost. Naravno, s merom. Ukoliko "leptirima" sasvim odsečete krila, onda niste ni dostojni dara koji nam je dat - da se bezglavo zaljubimo.
