> Izvor: B92
> Datum: četvrtak 7.07.2011
> Rubrika: život_ljubav
> Naslov: Prava istina o ljubavi
> Članak:

Čak i kada odrastu, neki ljudi i dalje veruju u bajke. Nadaju se da će pronaći nekoga pored koga će moći da budu "srećno do kraja života". Ipak, bilo bi dobro da se na vreme upoznate sa iznenađujućom, ali pravom istinom o ljubavi.

U pravom životu Diznijeve bajke su neostvarive. To možda zvuči mračno, ali nekada i u najmanje romantičnim delovima vaše veze ili braka možete naučiti najviše o sebi, svom partneru i ljubavi uopšte. Evo nekoliko pravih istina o ljubavi. 1. Pre ili kasnije preispitivaćete odluku da pored jedne osobe provedete ostatak života Kada se venčate, pomislite kako ste našli svoju srodnu dušu pored koje ćete živeti srećno čitav život. Onda se jednog jutra probudite i shvatite da ma koliko se dobro slagali, nikada nećete moći da budete srećni svakog dana. Zapravo, nekada ćete preispitivati i samu odluku da uđete u brak. Međutim, brak nije destinacija, nego putovanje ispunjeno stagniranjem i uzbuđenjem gotovo podjednako. 2. Radićete naporno Kada su vam u mladosti govorili da "treba raditi na braku", pretpostavljali ste da to znači biti strpljiv i pažljiv. Međutim, to je mnogo više od toga. Svako od nas je toliko različit, da samo podešavanje odnosa među partnerima na istu talasnu dužinu zahteva priličan napor. Srećom, vremenom, kako zajedno rastete i razvijate se, vaš međusobni odnos postaće prirodno harmoničan. 3. Ljutićete se često i dugo Svako ko je dao savet "nikada ne odlazi u krevet ljut" ne zna koliko suza jedan od supružnika može proliti zbog drugog. Posle teških svađa, bolje je spavati i sačekati jutro kada ćete biti razumniji i stabilniji. Pauza u svađi pomoći će vam da shvatite zašto ste zaista ljuti, pronaći pravi izvor frustracije i omogućiti da zajedno poradite na rešenju. Možda ćete, pak, shvatiti da niste jedno za drugo. U svakom slučaju, treba slediti izreku "jutro je pametnije od večeri". 4. Nekada ćete zaboraviti na seks Pre ili kasnije u brak se ušunja učmalost u kojoj jedan ili oba partnera gube interesovanje za seks. Periodi bez seksa su potpuno normalna pojava u bračnom životu. Međutim, ne smete padati u očaj i pomišljati da je sa vašom fizičkom ljubavlju gotovo. Treba samo malo podsticaja, pa da se vatra vrati u bračnu postelju. Nikada ne zaboravljajte da se ljubite i mazite sa svojim partnerom, čak i ako nemate "poslednje namere". 5. Niste uvek u pravu Ljudi su ponekad suviše tvrdoglavi i veruju da su uvek u pravu. U braku takva postavka stvari ne može funkcionisati. Ne treba se, naravno, ni protiv volje slagati sa supružnikom, samo radi "mira u kući". Treba pronaći meru u kojoj ćete barem malo biti objektivniji i dozvoliti drugom da uvek izrazi svoje mišljenje. 6. Ne postoji par koji se ne svađa, već onaj koji se uvek miri S vremena na vreme svakom je potreban protivnik sa kojim može da se posvađa. Uglavnom su nam to najbliži ljudi, a time i supružnik. Međutim, ukoliko je veza kvalitetna, svađe mogu samo da vas ojačaju. Samo treba biti realan. 7. Shvatate da možete promeniti samo sebe U svakom od nas postoji makar i podsvesno verovanje da možemo promeniti voljenu osobu, samo zato što nam je bliska. Kakvi god da su motivi za tako nešto, sam proces je krajnje iscrpljujući. Menjanje odraslih ljudi jednostavno nije moguće. Na kraju krajeva, ako se promena desi, ona treba da bude rezultat unutrašnje, duboko intimne odluke neke osobe, a ne pritiska od voljene osobe. Zato, ne menjajte supružnika, menjajte sebe. 8. Postaćete mudriji Ništa nas tako dobro ne čeliči kao problemi i izazovi sa kojima se susrećemo u životu. Međutim, nekada nismo svesni njihovih dobrih strana. Tek ulaskom u brak, počinjete da uviđate posledice svojih, ali i roditeljskih postupaka iz prošlosti i stičete mogućnost da se u potpunosti analizirate u odnosu na drugu osobu. Najveće frustracije s kojima ćete se susresti u vezi, zapravo su prilika da se duboko zagledate u sebe. Iako će vam biti izuzetno teško na početku, takve stvari činiće vaš zajednički život bogatiji, a ljubav još jačom. 
