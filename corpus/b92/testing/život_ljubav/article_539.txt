> Izvor: B92
> Datum: sreda 7.07.2010
> Rubrika: život_ljubav
> Naslov: Signali da se neće oženiti vama
> Članak:

Najintrigantniji deo ponašanja ženskaroša je što je njihova zavodnička igra prizemna a ipak se najčešće događa da se žene "upecaju" na njihovu slatkorečivost i ubedljivost. Ali postoje vrlo vidljivi pokazatelji koji navode na zaključak da momak, uprkos taktici osvajanja, pokazuje znake takozvane "fobije od trajne sentimentalne veze". 

Ako, drage dame, primetite tri ili više signala od ovih koje ćemo nabrojati - dobro pazite šta radite, savetuje u magazinu "Cosmopolitan" autorka Niki Evans: 1. Tvrdi da su sve njegove "bivše" bile luckaste. Čuvajte se muškarca koji o svim bivšim devojkama govori kao o "šaškastim, psihotičnim i dosadnim" jer šta je za sve to pobrojano zajednički imenilac? Pa -ON. Dasa je ili usamljeni danguba ili nikada nije želeo da ostvari trajniju sentimentalnu vezu. 2. Planira ultra romantično viđenje. Pomodarska večera uz svetlost sveća je lep ugođaj ali ako vas vodi na neko udaljeno i "ututkano" mesto, možete se kladiti da to radi samo da ga s vama ne vidi neka druga žena. Zato kad vas sledeći put pozove da iziđete, predložite poznati dobro posećen restoran ili popularni kafić i pratite kako će reagovati. 3. Telefonski razgovori s njim su čas "topli", čas "hladni". Nekad će vam u toku noći poslati deset "vrelih" poruka ili vas zivkati svaki čas i satima razgovarati a onda će, bez objašnjenja, danima ćutati. Zatim će danima ignorisati vaše poruke i neće se odazivati na pozive. Pitate se šta se, dođavola, događa s njim? Moramo biti brutalno pošteni: on se sasvim sigurno viđa s drugim ženama! 4. Ucenjivanje osećajem krivice. Za muškarce je potpuno normalno da očekuje da s vama spava od prvog susreta. Ali ovakvo ponašanje predstavlja "crveni signal" ako on: A - neprestano insistira na intimnosti iako je jasno da vama tog trenutka nije do toga ili: B - po svaku cenu pokušava da vam usadi osećaj krivice ako odbijete seks jer će vam "složiti" tužnu priču o "neshvaćenosti njegovih potreba" i otvoreno izneti sumnju da vas "više ne interesuje"; 5. Nešto ipak nedostaje iz njegovog "fejsbuk profila". Da li nosi sa sobom bilo kakvu vašu zajedničku fotografiju? Da li u zajedničkom društvu pominje da zajedno živite? Da li skriva svoje stvarno bračno stanje? Ako ustanovite nešto od ovoga, namirisali ste "pacova". Jer, čak i dasa koji je inače raskalašan, ako nešto skriva činiće sve da o vama nema ni traga u njegovom rokovniku ili telefonskom imeniku. 6. Njegovi drugari vas drže na distanci. Iako su, na prvi pogled, prema vama blagonakloni i ljubazni, neće vam uputiti bilo kakvo lično pitanje - o poslu, interesovanju, hobiju, porodici. Na sceni je ružna istina: ne žele da s vama gube vreme i energiju da vas bolje upoznaju jer znaju da njihov drugar a vaš dasa nema nameru da se još dugo bavi vama. 7. Tvrdi da ste "ljubav njegovog života". U redu, divimo se pričama u ljubavi na prvi pogled ali previše uveravanja za kratko vreme može biti trag "nejasnih namera". Ako vam momak u prvih nekoliko nedelja zabavljanja često ponavlja da "postaje sve zaljubljeniji u vas", konsultujte svoj instinkt i pokušajte da proniknete da li je zaista iskren. Jer, "jake reči" koje se izgovaraju tako lako i "meko" mogu biti takve zato što ih je do sada drugim ženama izgovarao nebrojeno puta... Zato, drage moje, pamet u glavu i ne nasedajte na slatkorečivost i umilne, "jagnjeće" poglede - savetuje Nilki Evans.
