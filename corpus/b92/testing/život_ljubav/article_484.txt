> Izvor: B92
> Datum: petak 10.06.2011
> Rubrika: život_ljubav
> Naslov: Bolje voleti i izgubiti nego ne voleti?
> Članak:

Naučnici kažu da je tačno da je bolje voleti i izgubiti nego nikada ne voleti. Propale prilike ostaju u sećanju (kajanju) dosta duže nego kratkotrajnja kajanja usled nečega što nije ispalo kako ste očekivali, ali ste ipak pokušali. 

Koliko god se činila bolna, kajanja nas zapravo mogu podstaknuti na bolje delovanje u budućnosti tako što ćemo rizikovati i nećemo dozvoliti da nam iz šaka ispadnu šanse za ljubav ili poslovni uspeh. Naučnici su identifikovali dve različite vrste kajanja -kajanja zasnovana na stvarnim dešavanjima i ona koja su zasnovana na onome što smo propustili. Anketirali su 370 osoba koje su odgovarale na pitanja o svojim najvećim kajanjima i propustima, bilo da je reč o stvarnom pokušaju ili nečemu što nisu pokušali da ostvare, kao i na pitanja o tome koliko je samo kajanje trajalo. Najčešća kajanja su bila ona u vezi sa obrazovanjem, ljubavlju i poslom. Najbolnija su kajanja u ljubavi i to u onim situacijama u kojima je propuštena prilika za romantičnu vezu, ali ta kajanja ne traju onoliko koliko i prilike koje su prošle bez pokušaja. Ljubavna kajanja su bolnija od kajanja za poslovnom prilikom a najviše traga ostavljaju gubitak voljene osobe ili partnera. Autor istraživanja, profesor Majk Morison sa Univerziteta u Ilinoisu, kaže: "Najviše žalimo za stvarima koje su nam najvažnije. Najviše tražimo jake društvene veze i najviše patimo kada ih izgubimo. Kajanje može biti izuzetno bolno, ali i inspirišuće. Neki kažu da se trude da žive bez kajanja, a ja mislim da to nije fer. Ako pokušamo da se oslobodimo kajanja, žrtvujemo jedno bitno svojstvo nas kao ljudi." "Postoji nekoliko šablona. Žene koje više cene društvene veze više i pate kada ostanu bez ljubavi u poređenju sa muškarcima. Muškarci više pate kada se kaju zbog posla. Oni kojima nedostaje obrazovanje ili ljubavna veza, najviše pate upravo kada to nemaju." A o tome kako nas kajanje podstiče na uspeh, kaže: "Mogu ostaviti i trajne psihičke posledice kada se gubici gomilaju i ponavljaju, ali ponekad nas mogu podstaknuti, i to je potvrđeno istraživanjima, da redovnije i svesnije pristupamo svakoj situaciji sa svom svojom snagom što mora imati pozitivan odraz na posledice."
