> Izvor: B92
> Datum: ponedeljak 15.08.2011
> Rubrika: život_ljubav
> Naslov: Ljubav: kako da ne pravimo glupe poteze?
> Članak:

Zaljubljivanje nam daje osećaj zadovoljstva i većeg samopouzdanja, ali isto tako čini da se ponašamo blesavo i kompulsivno. Međutim, većina tih poteza nije uvek najbolje rešenje.

Bilo da je u pitanju pronalaženje patetičnog izgovora za to što ga zovemo ponovo iako se nije javio na prethodni poziv ili "slučajni" susret ispred njegove kancelarije, ne postoji osoba koja nije makar jednom radila ovakve i slične stvari zbog nove ljubavi. Koliko god ubeđivali sebe ili prijatelje da ste ovoga puta ušli u vezu "hladne glave", činjenica je da ne možete sprečiti sebe da činite glupe poteze zbog kojih ćete se osećati kao idiot. Jedini način jeste da usvojite pravu strategiju. Suzdržite se od kompulsivnog proveravanja mejla i govorne pošte, čestog slanja sms poruka u Fejsbuk uhođenja. Prestanite da guglujete njegovo ime iznova i iznova, da zamišljate vaše buduće venčanje i imena dece. Ako imate bilo kakve nedoumice o tome koliko mu je stalo do vas, nakon drugog sastanka to slobodno možete i da ga pitate. Više od hiljadu naučnih studija o svemu i svačemu pokazalo je da ako unapred donesete odluku kako ćete se nositi sa određenim problemom, imate 3 do 4 puta veće šanse za uspeh. Međutim, ključ uspeha podrazumeva i ideju šta ćete raditi umesto toga. Zato, kada osetite neizdrživu potrebu da proverite njegov Fejsbuk profil ili ostavite poruku tipa "nisam sigurna da li si dobio moju prethodnu poruku", posetite profil svoje drugarice, pošaljite poruku majci. Razmislite pre nego što napravite određeni potez, zapitajte se šta on o tome misli. Sigurno vam nije cilj da ga na početku prestravite. 
