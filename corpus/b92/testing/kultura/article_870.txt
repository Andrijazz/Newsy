> Izvor: B92
> Datum: utorak 18.03.2014
> Rubrika: kultura
> Naslov: Bez Terraneo festivala ove godine
> Članak:

Iako se neko vreme nagađalo da li će ove godine biti Terraneo festivala, u Šibeniku, sada je stigla i zvanična potvrda.

Terraneo se ove godine neće održati, a to je potvrdio portparol Luka Pavić u saopštenju. "Zaključno s trećim izdanjem Terraneo festivala, 2013. godine, na prostoru bivše vojne kasarne Bribirskih Knezova, organizacija festivala odlučila je donekle da promeni festivalski koncept pa već mesecima blisko sarađuje sa gradom Šibenikom u traženju nove adekvatne festivalske lokacije, pogodne za daljnji razvoj i novu viziju Terranea. Međutim, uprkos svim dosad uloženim zajedničkim naporima, nova lokacija nije pronađena na vreme koje bi nam dozvolilo organizaciju pravog izdanja Terraneo festivala 2014. Ovu godinu tako možemo opisati kao prelazno razdoblje za Terraneo, u kojem ćemo postaviti novi festivalski koncept i u saradnji sa Gradom osigurati temelje za uspešnu budućnost našeg festivala na području Šibenika. Terraneo će se tako u formi višednevnog festivala nastaviti od 2015. godine, dok za proleće i leto ove godine u Šibeniku pripremamo seriju pojedinačnih muzičkih događanja pod Terraneo imenom. Svesni značenja ovog projekta za celu regiju, nećemo dozvoliti da leto u Šibeniku prođe bez dobre i pozitivne Terraneo energije, a konkretne informacije o lokacijama i sadržaju ovogodišnjih Terraneo događanja i koncerata objavićemo uskoro. Zahvaljujemo na strpljenju."
