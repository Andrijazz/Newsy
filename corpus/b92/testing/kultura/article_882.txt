> Izvor: B92
> Datum:  
> Rubrika: kultura
> Naslov: Protest UKS zbog ukidanja Tribine kompozitora i Bemusa
> Članak:

Udruženje kompozitora Srbije uputilo je protestno pismo posle odluke konkursne komisije Ministarstva kulture da poznati i priznati muzički festivali - Međunarodnu tribinu kompozitora i Bemus, ne budu na listu projekata koji će dobiti sredstva za 2014.

Oba festivala imaju dugu tradiciju i međunarodni ugled. Svaki u svom domenu smatran je za manifestaciju od velikog značaja za kulturu Srbije a nisu se našli na listi projekata koji zavređuju podršku. Tribina je trebalo da bude održana 23. put a Bemus je napunio 45 godina postojanja. "Izražavamo javno negodovanje protiv ovakvog stava komisije u sastavu Marija Adamov, Dragana Pantić i Asja Radonjić, muzikolozi, Anja Đorđević, kompozitor i Ivan Ilić, dirigent", istaknuto je u pismu UKS dostavljenom medijima. Međunarodna tribina kompozitora je festival koji je za dvadeset dve godine postojanja izveo preko 1.160 kompozicija iz Srbije, zemalja nekadašnje Jugoslavije i iz celog sveta, tradicionalno u prisustvu brojne publike. U izvođenju dela 510 kompozitora učestvovalo je 11 orkestara (devet puta Beogradska filharmonija, deset puta Simfonijski orkestar RTSa, dva puta čuveni Klangforum iz Beča, tri puta ansambl Alternance iz Pariza, orkestar Sonanza iz Švedske, 55 kamernih ansambala, 29 dirigenata i 450 solista. Put koji je prešla Tribina kompozitora od osnivanja 1992. do danas nije bio lak niti je uvek bio adekvatno podržan, ali se ona konačno afirmisala kao relevantan deo muzičke kulture i u zemlji i u inostranstvu o čemu svedoči činjenica da na konkurs Tribine stiže oko 300 partitura. Olako otpisati to trajanje znači ukinuti dobro uspostavljenu tradiciju, ocenjeno je u pismu UKS. Komisija Ministarstva kulture i infromisanja odbila je Tribinu sa argumentacijom da je njen domen najnovija produkcija a ne retrospektiva. Ove godine obeležava se stogodišnjica smrti Stevana Mokranjca, istovremeno UKS ima manji jubilej, dvadesetogodišnjicu postojanja najprestižnije i jedine nagrade za kompozitorsko stvaralaštvo u Srbiji koja nosi ime ovog velikana, a njen pokrovitelj je Ministarstvo kulture. Udruženje kompozitora, kao inicijator ove nagrade, želelo je da na Tribini u godini Mokranjca, u centar pažnje stavi Nagradu Mokranjac, dela dosadašnjih dobitnika eminentnih kompozitora Dejana Despića, Isidore Žebeljan, Ljubice Marić, Ivana Jevtića, Ivane Stefanović, Vlastimira Trajkovića, Zorana Erića, Anje Đorđević, Aleksandre Vrebalov, Milana Mihajlovića, Srđana Hofmana, Ivana Brkljačića i Đure Živkovića, koji je za delo premijerno izvedeno na Tribini dobio i najveću svetsku, 100.000 dolara vrednu, Gromejer nagradu. U saopštenju UKS navodi se da je na adresu Udruženja za samo jedan dan stiglo više od 60 potpisnika protestnog pisma, brojnih kompozitora među kojima su akademici Despić i Žebeljan, brojni izvođači, muzički kritičari i profesori Fakulteta muzičke umetnosti. Nedavno objavljeni rezultati konkursa na sajtu Ministarstva kulture i informisanja za savremeno muzičko stvaralaštvo u 2014. godini, pokazuju da Komisija nije podržala Tribinu kompozitora, Beogradske muzičke svečanosti, Letnju duhovnu akademiju u Studenci, KozArt fest u Aleksandrovcu, ArtLink, džez festival Nišvil. Komisija Ministarstva kulture obrazložila je odluku da su ovi festivali imali nepotpunu dokumentaciju, bez preciznih finansijskih podataka za nastupe i bez dokaza o saradnji sa umetnicima.
