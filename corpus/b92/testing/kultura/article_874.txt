> Izvor: B92
> Datum: sreda 19.03.2014
> Rubrika: kultura
> Naslov: "Generalna proba samoubistva" 150. put
> Članak:

Predstava "Generalna proba samoubistva", prema tekstu i u režiji Dušana Kovačevića, biće izvedena sutra uveče (četvrtak 20. mart) u Zvezdara teatru 150. put.

Uloge igraju Branislav Lečić, Branimir Brstina, Dubravka Kovjanić i Igor Đjorđević. Premijera je bila 12. decembra 2008. godine, a u prvoj postavci uz Lečića i Brstinu igrali su Ana Franić i (pokojni) Janoš Tot. Na matičnoj sceni i na gostovanjima u zemlji i inostranstvu predstavu je do sada videlo više od 40.000 ljudi i osvojila je mnogobrojne nagrade. To su "Ćuran" za najbolje glumačko ostvarenje Brstini i Totu na 38. festivalu "Dani komedije" u Jagodini, nagrada za glumačko ostvarenje večeri Brstini na "Nušićevim danima" u Smederevu, Joakimove nagrade Kovačeviću za tekst i Brstini za uloge Glumca, Kapetana, Biznismena, Advokata i Psihijatra na 6. "Joakimfestu" u Kragujevcu, nagrada publike na istom festivalu (prosečna ocena 9,72), nagrada žirija za glumačku bravuru večeri Brstini na 14. svečanostima "Milivoje Živanović" u Požerevcu.

U regionu je dodeljena statueta "David Štrbac" Brstini na 12. Teatar festu "Petar Kočić" u Banja Luci, Gran pri za najbolju mušku ulogu Brstini na 26. Susretima kazališta Brčko distrikt BiH, nagrada žirija Brstini na 12. festivalu "Teatar fest" u Doboju, nagrada publike za najbolju predstavu na istom festivalu (ocena 4,88). U komadu "Generalna proba samoubistva" Kovačević je opisao slučaj arhitekte koji je, u trenutku duševne krize, pokušao da se ubije, a koga su u tome sprečili neki ribar i jedna devojka, iza kojih stoji mračna, zločinačka organizacija, specijalizovana za eksploatisanje neuspelih samoubistava. U kritici u NIN-u posle premijere Vladimir Stamenković je napisao da je "u toj neobičnoj komediji varirana i modernizovana tema pronađena u "Maratoncima", priča o kriminalnom porodičnom preduzeću koje, uz pomoć prevara i zločina, uspešno posluje i ostvaruje profit".

"Ali, za razliku od Topalovića, koji decenijama preprodaju iste mrtvačke kovčege, ostajući u okvirima sitne familijarne manufakture, njihovi bliski rođaci, junaci komada "Generalna proba samoubistva", tri ekscentrična brata, kapetan rečne plovidbe, kontroverzni biznismen i suludi psihijatar, bez obzira da li su baš to zašto se izdaju da jesu, umešani su u velike svetske poslove, u trgovinu ljudima i ljudskim organima, onima čiji su samoubilački naum osujetili". "S druge strane, modernizovanje te stare teme prisiljava pisca da odustane od svojih dosadašnjih preokupacija, od opisivanja specifičnosti naše sredine, ali ga navodi i da kreira jednu i smešnu i suštastvenu metonimijsku sliku modernog sveta, suočenog i s tamnim stranama procesa globalizacije", ocenio je Stamenković.
