> Izvor: B92
> Datum: subota 15.03.2014
> Rubrika: kultura
> Naslov: “Da sam ostao u SAD, bacao bih bombe”
> Članak:

Teri Gilijam sada ima 73 godine, ali i dalje ima snage da režira nove filmove, sprema nove predstave kao jedan od Pajtonovaca i daje intervjue sa još uvek svežim osvrtima na svet oko nas.

Tokom deset večeri ove godine Leteći cirkus Montija Pajtona igraće se u Londonu. Sve karte su, očekivano, rasprodate u rekordnom roku. Znatno duže u bioskopima bi trebalo da se zadrži film "Nulta teorema" (The Zero Theorem), a ni prodaja karata ne bi trebalo da podbaci. U oba projekta uključen je reditelj Teri Gilijam, koji osim toga trenutno režira i jednu Berliozovu operu, sprema se da objavi autobiografiju i radi na još nekoliko filmskih projekata. "Godine lete previse brzo, i sve sam bliži smrti. Bilo bi lepo da završim nekoliko stvari pre nego što se preselim u podzemlje", kaže Gilijam u opširnom intervjuu koji je dao za britanski Dejli Telegraf, trudeći se da uprkos smehu doda još neku reč. Smeh je svakako jedno od obeležja njegove karijere, a sve je, kako otkriva, počelo kada je još u doba detinjstva shvatio da ne može da zbija šale na račun boga. Tako je odlučio da mu "otkaže poštovanje". "Voleo sam da se šalim sa bogom, Isusom i njihovim ortacima", priča Gilijam koji je imao religijom obmotano obrazovanje, a čak je i upisao fakultet zahvaljujući Prezbeterijanskoj stipendiji. "Međutim, u crkvi su se svi osećali nelagodno zbog mojih šala, a ja sam im na to odgovorio - kakav je to bog u kog verujete, ako ne moze da podnese šalu na svoj račun. Taj veliki, svemoćni, zar je njega briga šta ja govori?!"

Zanimljiva su i Gilijemova opažanja vezana za još jednu religiju savremenog doba, čiji poklonici boga pronalaze u smartfonima i ostalim tehnološkim novotarijama. "Obožavam svoj ajfon", kaže mašući telefonom kroz vazduh, poredeći sebe sa majmunom XXI veka koji telefon koristi kao što su nekada majmuni koristili kamenje. "Ali kada je tehnologija postala nova religijia, kada je počela da upravlja životima ljudi kao što verujem da to čini sada Mrzim tvitovanje i ne volim da gledam sve te ljude koji bulje u telephone sve vreme. Više niko ne upija svet oko sebe." Kako će onda reagovati ako na predstavama koje Pajtonovci spremaju ljudi izvade svoje telephone, kao što verovatno hoće, ne bi li ovekovečili taj trenutak? "Možda ću poslati na njih neke ljute Ruse sa Krima", predlaže Gilijam. Gilijam je rođen 1940. godine u SAD, i jedini je Pajtonovac koji nije iz Velike Britanije. Britansko državljanstvo uzeo je već 1968. godine, nakon što je na ostrvo došao da se oproba prvenstveno kao crtač, i danas nema preterano lepe reči za zemlju svog porekla. "Da sam ostao u Americi, bacao bih bombe", tvrdi, "a mislim da sam bolji crtač nego illustrator."

Ipak, i dalje s vremena na vreme posećuje SAD. Ranije je išao tamo znatno češće kako bi se sa čelnicima filmskih studija dogovarao oko filmova, ali ja pre izvesnog vremena od toga digao ruke. "Ranije sam išao tamo na sastanke sa producentima, gde bi mi na početku pet minuta govorili kako obožavaju sve moje filmove, kako sui h gledali kada su bili mali, i tako u nedogled. Onda bi him ja predstavio novi film, i oni bi rekli - Pa, znaš kako, ovaj baš i ne razumemo. I onda ja njiha odgovorim - Ni one prethodne niko nije shvatio, pa?" Gilijamov najnoviji film poslednji je u svojevrsnoj trilogiji distopijske satire koju je započeo filmom "Brazil" 1985, nastavio ostvarenjem "12 majmuna" 1995, a sada se završava "Nultom teoremom". U Holivud još uvek voli da ode kada treba da obavi svoj posao člana Američke filmske akademije i glasa za kandidate nominovane za Oskare. "Ali ja uglavnom glasam za svoje prijatelje, ili glasam nasumično, bez ikakvog reda", dodaje kroz šalu. Doduše, postoji svega nekoliko ljudi koje ceni u Holivudu, a među njima najviše voli da provodi vreme sa Arnonom Milkenom, za kojeg tvrdi da je omiljeni izraelski špijun na svetu. I ne šali se, Milken je nedavno priznao da je, pre produciranja brojnih holivudskih klasika, bio izraelski špijun. "On je zapravo bio uvučen u svet trgovine oružjem. Ali baš me briga odakle je njegov novac došao. Što se mene tiče, svaki je novac prljav."
