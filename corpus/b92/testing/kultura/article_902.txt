> Izvor: B92
> Datum: petak 21.03.2014
> Rubrika: kultura
> Naslov: “Španski ples govori iz srca, zato ga svi vole”
> Članak:

"Španski ples, podjednako kao i španska muzika, govori iz srca, i to uvek dopre do publike, bez obzira na mesto izvođenja", kaže za B92 Antonio Naharo, direktor Nacionalnog baleta Španije koji u Beogradu nastupa 28. marta.

Sedamdeset najboljih flamenko plesača po prvi put će se predstaviti Beogradu na koncertu u Sava centru, kada će izvesti svoje dve postavke - čuvenu "Seviljsku svitu" za koju je koreografiju uradio umetnički direktor teatra Antonio Naharo i komad "Gritto", čiju koreografiju potpisuje Antonio Kanales. Međutim, kako Naharo otkriva za B92, publika u Sava centru ne bi trebalo samo da očekuje magiju flamenka, već i brojna druga iznenađenja sa potpisom "Proizvedeno u Španiji". "Mislim da je najvažnija stvar u slučaju ovog spektakla koji vam priređujemo njegova sveobuhvatnost, jer prikazuje sve stilove naših igara, od bolero do klasičnog španskog plesa i flamenka, sa jednom veoma inovativnom vizijom i ličnim pečatom kako maestro Antonija Kanalesa tako i mene samog", priča Naharo.

Prema rečima ovog proslavljenog igrača i koreografa, špansku plesnu i muzičku tradiciju prihvataju na svakom meridijanu i veoma je jednostavan razlog zbog kojeg svi vole iberijske ritmove. "Španski ples, podjednako kao i španska muzika, govore iz srca, i to uvek dopre do publike, bez obzira na mesto izvođenja", tvrdi Naharo. Uoči prvog nastupa Nacionalnog baleta Španije (BNE) u Beogradu uverava nas da je sve spremno za izvođenje "Seviljske svite" i komada "Gritto". A kako i ne bi kada svakodnevno drži treninge i probe sa svojim igračima, od 10h do 16:15, a često i duže. "BNE igrač mora da dominira u različitim stilovima igre i da u isto vreme donese na scenu ličan izraz ali i umetnički doživljaj", objašnjava on. "Mi smo plesna kompanija najvećeg obimia u Španiji, sa ansamblom sačinjenim od najrazličitijih igrača, sposobnih da izvode sve vrste španskog plesa. BNE takođe ima i infrastrukturu koja može da podnese komade velikog obima, može da poziva koreografe, igrače, kostimografe i ostale talentovane ljude iz celog sveta i sa njima održi najviši nivo kvaliteta."

Deo uspeha ovog teatra svakako treba pripisati i samom Naharu, koji trenutno važi za jednu od ključnih ličnosti kada je španska igra u pitanju. Svoje prve plesne korake napravio je kao dečak, da bi potom pustio igru da ga vodi kroz ceo život. "Prve plesne korake naučio sam na ulicama Malage. Tu sam, već sa šest godina, otkrio da je ples to što pokreće moje telo. Odmah sam se zaljubio", priznaje Naharo. "Sa osam godina počeo sam da pohađam časove u jednoj privatnoj školi u Madridu i četiri godine kasnije upisao sam se na Kraljevski konzervatorijum profesionalnog plesa u Madridu (Real Conservatorio Profesional de Danza de Madrid). Tek sam tada shvatio koliko je napora potrebno u ovom poslu, ali i koliko je zadovoljstvo kada vidite kako i koliko napredujete svakog dana."

Do sada je sarađivao sa brojnim kultnim ličnostima španske umetničke scene, među kojima se svakako izdvaja legendarni reditelj Karlos Saura, koji je svoj prvi kratkometražni film daleke 1955. godine snimio upravo o flamenku. "Saura je svakako jedan od umetnik koji je zaslužan za popularizaciju flamenka u svetu, ali postoje i mnogi drugi koji su pružili veliki doprinos u širenju priče o španskoj igri i plesu, kao što su Antonio Gades, Kamaron de la Isla, Antonio i Rosario, Estrelja Morente, Pako de Lusija, Hoakin Kortes, Antonio Kanales, Sara Baras, Visente Amigo", navodi on. Obavezno dodaje kako si filmovi jedna od njegovih najvećih inspiracija: "Poslednje koje sam gledao bili su , i oba su izvanredna. Filmovi su za mene velika inspiracija. Volim i da čitam što više knjiga, ali trenutno najviše uživam u delima Stivena Kinga." Međutim, kada je muzika u pitanju, situacija je sasvim drugačija. "Volim toliko različitih muzičkih pravaca, ali da budem iskren, kada imam malo slobodnog vremena kod kuće, uglavnom ne slušam muziku. Više volim da uživam u miru koji donosi tišina."

Nacionalni balet Španije je osnovalo špansko Ministarstvo kulture 1978. godine. Do danas, ovaj ansambl je dobio veliki broj međunarodnih priznanja i mnoštvo nagrada. Bogato ukrašeni kostimi, predivna muzika, emotivni plesovi uz zvuke žive muzike i desetine kastanjeta u rukama plesača - jedna bajkovita priča, ispričana bez reči, život proživljen kroz božanski ples. Gostovanje Nacionalnog baleta Španije u Beogradu podržano je od strane Ambasade Španije u Srbiji i Instituta Servantes. Ulaznice su u prodaji preko EVENTIM mreže, po cenama od 2.300, 3.400 i 4.600 dinara.
