> Izvor: B92
> Datum: utorak 18.03.2014
> Rubrika: kultura
> Naslov: Srbiju na Bijenalu arhitekture predstavlja "14.14."
> Članak:

Projekat pod nazivom "14.14." autorskog tima koji čine Marko Salapura, Aleksandar Hrib, Jelena Radonjić, Igor Sladoljev i Zlatko Nikolić, uz stručne saradnike Srđana Keču i Andrea Palašti predstavljaće Srbiju na 14. međunarodnom Bijenalu arhitekture u Veneciji.

Žiri je radio u sastavu: mr Ljiljana Miletić Abramović, dr Igor Marić, prof. dr Radivoje Dinulović, prof. Milan đurić, doc. dr Vladimir Milenković, mr Miroslava Petrović Balubdžić, i prof. Borislav Petrović. Izabrani rad se izdvojio po složenosti, ali i jasnoj interpretaciji zadate teme Fundamentals (Osnove) koju je postavio kustos Bijenala Rem Kolhas, a kao takav sadrži višeznačni odgovor i u značenjskom i u formalnom smislu, navodi žiri u obrazloženju. "Ovaj rad osim interpretacije zadatih narativa o jednom veku arhitektonske produkcije uključuje i faktor emocije i intuicije izborom objekta koji gotovo da ne postoji, a ipak predstavlja našu stvarnost i obeležje vremena modernosti", objašnjava žiri. Oni dodaju da se stilske karakteristike projekta nalaze u veoma sugestivnim grafičkim interpretacijama arhitektonskog sadržaja, a komunikativnost kojom se projekat nudi doprinosi njegovom interdiscipliniranom karakteru.

"Korišćenje prostorne konstante paviljona, kao sastavnog dela postavke, doprinosi arhitektoničnosti i celovitosti utiska kojim je deo fizičkog i intelektualnog arhitektonskog prostora transponovan iz Beograda u Veneciju" zaključuje žiri. Predstavnik Srbije na venecijanskom Bijenalu arhitekture tradicionalno se bira putem institucije konkursa, a koji je MPU raspisao u saradnji sa Udruženjem arhitekata Srbije. Cilj konkursa bio je izbor projekta koji će odgovoriti na zadatu temu Bijenala: Fundamentals (Osnove). Tema se fokusira na istoriju - na neizbežne elemente svekolike arhitekture koje koristi svaki arhitekta, svuda i u svako vreme (vrata, pod, plafon...) i na evoluciju nacionalnih arhitektura u poslednjih 100 godina. Kroz tri komplementarne manifestacije koje će se održati u centralnom paviljonu u Arsenalu i u nacionalnim paviljonima, ova retrospektiva donosi novo razumevanje bogatstva osnovnog arhitektonskog repertoara. Komesar izložbe je prof. Ivan Rašković.
