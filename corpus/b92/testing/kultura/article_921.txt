> Izvor: B92
> Datum: nedelja 23.03.2014
> Rubrika: kultura
> Naslov: Reakcije ministarstva na optužbe NBS
> Članak:

Reagujući na kritike pojedinih upravnih odbora i v. d. upravnika institucija kulture protiv kojih je još 14. januara pokrenulo proceduru za njihove smene, Ministarstvo kulture i informisanja je danas objavilo saopštenje u kojem ističe da razume njihovo nezadovoljstvo.

Istovremeno, Ministarstvo je saopštilo da se smatra pozvanim da odgovori "na bizarnosti i neistine kojima su Upravni odbor Narodne biblioteke Srbije (NBS) i v.d. direktora Muzeja savremene umetnosti (MSU) pokušali da dezinformišu javnost i time izbegnu odgovornost za nekompetentnost i propuste u radu". Na tvrdnje UO NBS da je odbijanjem da se saglasi sa promenom Statuta NBS, opstruisalo izbor upravnika jedne od najvažnijih kulturnih institucija u Srbiji, Ministarstvo podseća da je zapravo "UO NBS, tokom javnog konkursa za izbor upravnika, raspisanog 26. oktobra 2013, odstupio od instrukcija Ministarstva za sprovođenje pravno valjanog konkursa, što se završilo tako da je sam UO konkurs poništio, navodeći kao razlog sopstvene proceduralne nedoslednosti". -- Pročitajte i "Zašto Tasovac nije potpisao novi Statut NBS?" -- "Istina je da je za manje od godinu dana, UO NBS četiri puta menjao Statut ove institucije, i to svaki put u delu koji se odnosi na utvrđivanje kriterijuma za izbor upravnika. Na prve dve izmene, od 5. aprila i 28. septembra, Ministarstvo je dalo saglasnost. O trećoj i četvrtoj izmeni Statuta, od 10. decembra prethodne i 13. januara ove godine, Ministarstvo je odbilo da se izjasni zbog opravdanog strahovanja da bi usledila i peta i šesta izmena, i da bi u jednoj od njih mogla da se pojavi i sama fotografija kandidata koji bi bio po volji UO", ističe se u saopštenju. Ministarstvo smatra da bi izmene statuta koje se tiču uslova za izbor rukovodioca neposredno pre samog konkursa bio rđav presedan, koji ne bi smeo da preraste u praksu, a da je četvorostruko poigravanje UO NBS paragrafima i kriterijumima, neozbiljno i uvredljivo za dostojanstvo ustanove kakva je NBS. Ministarstvo kulture i informisanja napominje da nikako ne deli oduševljenje sa kojim je UO NBS opisao sopstveni rad, podsećajući i da je prva odluka UO NBS bila da sam sebi odredi redovnu mesečnu apanažu. "Time je UO NBS postao jedini upravni odbor neke ustanove kulture koja se finansira iz budžeta, čiji članovi dobijaju redovnu mesečnu nadoknadu", navodi Ministarstvo, ocenjujući kao lažne tvrdnje v. d. direktora Muzeja savremene umetnosti da Ministarstvo nije podržalo nastavak rekonstrukcije Muzeja, kao ni realizaciju izložbe "Sto dela iz zbirki MSU - Jugoslovenska umetnost 1900. do 1945". "V. d. direktora morao bi da zna da je Ministarstvo samo u ovoj godini obezbedilo 254,57 miliona dinara za rekonstrukciju, kao i 10 miliona za nabavku mašina i opreme, nematerijalnu imovinu i međunarodne aktivnosti MSU. Ako se v. d. direktora toga ne seća, podsećamo ga da su navedene stavke, pored ostalog, predmet ugovora o finansiranju MSU u 2014. godini, koji je on lično 3. marta potpisao sa Ministarstvom. Tim ugovorom su značajno povećana sredstva i za programsku delatnost MSU, u šta - takođe stoji u ugovoru - spada i izložba 'Sto dela iz zbirki MSU - Jugoslovenska umetnost 1900. do 1945', i to kao samo jedna od 17 predviđenih izložbi Muzeja. Za tu namenu izdvojeno je još 15 miliona dinara (19. marta prebačeno je 8,55 miliona dinara), od čega je 960.721 dinar predviđen za pomenutu izložbu", piše dalje u saopštenju. Ministarstvo poručuje da nema nameru da ispituje motive zašto UO NBS i v.d. direktora MSU "baš u ovom trenutku bezobzirno manipulišu javnošću i to putem lako oborivih neistina". Ovakvi primeri, smatra Ministarstvo, samo potvrđuju njegov stav o "potrebi za profesionalizacijom i povećanjem transparentnosti u ustanovama kulture što podrazumeva odgovornost koja je ne samo u pomenute dve institucije do sada, nažalost, sasvim izostala".
