> Izvor: B92
> Datum: ponedeljak 24.03.2014
> Rubrika: kultura
> Naslov: Promocija prvog "live" albuma Jarbola
> Članak:

U subotu 5. aprila na promotivnom koncertu u Gan klubu povodom izdanja "Podrška je važna", Jarboli će predstaviti svoj doživljaj rokenrol koncerta kao oslobađajuće mešavine kontrole i meteža, smeha i suza, buke i tišine.
- Četvrtak, 27. mart, promocija live albuma "Podrška je važna", Zavod, Savamala, Kraljevića Marka 1, u 20h. - Subota, 5. april, promotivni koncet Jarbola povodom izdanja u Gun club-u. Cena ulaznice je 500 dinara u pretprodaji, u kafeu Šikarica, Skadarska 22, i 700 dinara neposredno pred koncert.
- Četvrtak, 27. mart, promocija live albuma "Podrška je važna", Zavod, Savamala, Kraljevića Marka 1, u 20h. - Subota, 5. april, promotivni koncet Jarbola povodom izdanja u Gun club-u. Cena ulaznice je 500 dinara u pretprodaji, u kafeu Šikarica, Skadarska 22, i 700 dinara neposredno pred koncert.
Na ovom virtuelnom albumu, čije je objavljivanje najavljeno za 27. mart, naći će se snimak sa koncerta u Božidarcu iz aprila prošle godine. Izbor od petnaest najuzbudljivijih komada sa ovog nastupa predstavlja britki i beskompromisni izvođački stav grupe kroz uspešan spoj sviračke kompetencije sa jedne strane i oslobađajućeg haosa sa druge. Grupa Jarboli je tokom svog sada već više od dvadesetogodišnjeg rada bila shvatana na razne načine: kao dečačkapojava, vojvođanski pop devedesetih, intelektualni rok, vanžanrovska muzika teška za etiketiranje, protohipsterska tvorevina, romantični i istovremeno angažovani rok. Uprkos svemu Jarboli i dalje izmiču definicijama i kalupima. Ono što je važno je da su se Jarboli upornim radom razvili u svirački i sadržinski beskompromisne izvođače, rokenrol atrakciju kakve više skoro i da nema na ovim prostorima, ljude koji su sposobni da urone u muziku i uz pomoć publike izgrade specifične zone radosti na svojim koncertima. To najbolje znaju oni koji dolaze na koncerte, i onda se ponovo vraćaju znajući da je doživljaj koji Jarboli stvaraju na koncertu jedinstven. Na koncertima Jarbola stvara se osećaj zajedništva i komunikacije između publike i muzičara, vazduh postaje gust od nabijene energije i pozitivnog osećaja koji traje dugo posle završetka koncerta. Koncerti Jarbola su jedan kompletan događaj bez mnogo scenskih pomagala zasnovan na sviračkom umeću, iskustvu na sceni, harizmatičnosti muzičara i spremnosti da se podeli radost sviranja sa publikom. Zašto su koncerti Jarbola toliko dobri? Zato što je to spoj haosa i uređenosti u preciznom odnosu koji nam nedostaje u svakodnevnom životu. Sve je u balansu: prevelika uređenost ume da dosadi, a preveliki haos ume da umori. Jarboli imaju šta da kažu, a znaju i kako to da prenesu. Na koncertu će vas Jarboli provozati od roots rokenrola, preko ritam i bluza, romantičnih pesama nabijenih emocijama, do gruvi plesnih ritmova i energičnih gitarskih rifova. Plesaćete, smejati se, plakati i urlati! Pravo je vreme da Jarboli izdaju live album zato što je sada to jedan uobličen stav povodom savremene gitarske muzike. To su Jarboli danas. Sve ovo možete čuti na najnovijem izdanju "Podrška je važna", live albumu snimljenom na prošlogodišnjem nadahnutom koncertu u Božidarcu. Ko je bio zna o čemu se radi, a sada to mogu da čuju i oni koji nisu bili. Koncert će moći besplatno da se sluša na Bandcamp strani grupe od 27. marta, dok za download treba odvojiti neveliku sumu novca. Plaćanje za preuzimanje albuma treba shvatiti nikako drugačije do direktnu podršku Jarbolima koji će, tokom ovih teških vremena za autorsku muziku, sva sredstva skupljena na ovaj način uložiti u svoje najnovije studijsko izdanje čije je snimanje već počelo. Podržite Jarbole!
