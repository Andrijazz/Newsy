> Izvor: B92
> Datum:  
> Rubrika: kultura
> Naslov: Novi roman Nikolasa Sparksa i u Srbiji
> Članak:

Roman "Srećnik", novo delo Nikolasa Sparksa, autora romana "Beležnica" i "Poruka u boci", u Srbiji će se naći u prodaji od 28. marta, u izdanju Lagune.

"Srećnik" je istovremeno nežna ljubavna priča i drama puna napetosti koja nam Nikolasa Sparksa predstavlja u najboljem izdanju. Američki marinac Logan Tibo u Iraku nalazi u pesku fotografiju nasmešene mlade žene; prvi poriv mu je da je baci, ali iz neznanog razloga nosi je sa sobom u bazu kako bi je vratio onome ko ju je izgubio. Pošto fotografiju niko ne uzima, Tibo je zadržava kod sebe. Uskoro počinje da ga prati neočekivana sreća - pobeđuje u pokeru, preživljava okršaj za okršajem, čak i onaj najsmrtonosniji u kojem će mu poginuti dva prijatelja. Samo njegov najbolji drug Viktor smatra da ima objašnjenje za to: ta fotografija je amajlija i Tibou donosi sreću. Po povratku u rodni Kolorado, Tibo ne uspeva da istisne fotografiju iz misli, kao ni Viktorove reči. Uveren da žena sa slike nekako poseduje ključ njegove sudbine, on polazi na dug put kako bi je pronašao, ali ne očekuje da će Bet, snažna ali i ranjiva žena koju će upoznati u Hemptonu, u Severnoj Karolini, razvedena majka jedanaestogodišnjeg dečaka, biti upravo ona kojoj se čitavog života nadao. Zatečen tom novorođenom privlačnošću, Tibo prikriva istinu o fotografiji i sreći koju mu je donela. Između njega i Bet počinje da se rađa strastvena ljubav, ali njegova tajna uskoro će zapretiti da ih rastavi - razarajući im ne samo ljubav već i život. Nikolas Sparks je jedan od najomiljenijih pripovedača širom sveta, pisac čije su knjige štampane u više od pedeset miliona primeraka. Njegovih osam romana, kao i memoare "Tri nedelje s mojim bratom", koje je napisao s bratom Majkom, Njujork tajms svrstava u sâm vrh svoje liste bestselera. Knjige mu se prevode na više od četrdeset jezika i smatraju se svetskim hitovima. Sparksovi romani "Poruka u boci", "Šetnja za pamćenje", "Beležnica", "Noći u Rodanteu", "Poslednja pesma" i "Dragi Džone" adaptirani su za film. Po ovom romanu je snimljen film "The Lucky One" (Zauvek tvoj, 2012). Autor živi u Severnoj Karolini sa suprugom i decom.
