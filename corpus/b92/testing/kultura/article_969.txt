> Izvor: B92
> Datum: sreda 26.03.2014
> Rubrika: kultura
> Naslov: Madona režira svoj treći film - ljubavnu priču
> Članak:

Američka pevačica Madona ponovo namerava da se lati kamere.

Nakon filmova "W.E." i "Prljavština i mudrost", kraljica popa će režirati adaptaciju romana "Ade: Ljubavna priča" (Ade: A Love Story) Rebeke Voker, ćerke dobitnice Pulicerove nagrade Alis Voker, autorke čuvene knjige "Boja purpura". Nakon što je roman objavljen prošlog oktobra, 55-godišnja pevačica je na svom sajtu postavila fotografiju knjige uz poruku "Pročitajte ovu knjigu! Neverovatan doživljaj! Predivna ljubavna priča!" Roman govori o američkoj studentkinji koja se zaljubljuje u mladog muslimana na afričkom ostrvu. Njihovu početnu idilu zakomplikovaće sudar dveju kultura. Prema pisanju Holivud riportera, producenti će biti Rebeka Voker i Brus Koen (U dobru i u zlu, Američka lepota) sa kojima Madona trenutno traži scenaristu koji će adaptirati knjigu. Od svog poslednjeg filma, "W.E.", o romansi Edvarda VIII i Volis Simpson, Madona se uglavnom bavila muzikom. Izdala je album "MDNA" i održala seriju koncerta u okviru svoje svetske turneje. Magazin Forbs ju je proglasio najplaćenijom poznatom ličnošcu u 2013.
