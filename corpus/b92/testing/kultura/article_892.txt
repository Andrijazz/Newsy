> Izvor: B92
> Datum:  
> Rubrika: kultura
> Naslov: „Ako vam je ostalo želje za smehom...“
> Članak:

Film reditelja i scenariste Srđana Dragojevića "Atomski zdesna" u Srbiji će premijerno biti prikazan 9. aprila u Sava centru, a uporedo sa domaćom distribucijom, film će se prikazivati u Crnoj Gori, Sloveniji, Hrvatskoj, Makedoniji, BiH.

"Atomski zdesna" prati grupu prodavaca "tajm šering" apartmana ljudima iz bivše Jugoslavije. Najuspešniji agent Mladen (Srđan Todorović) je u tajnoj vezi sa Sonjom (Tanja Ribič) koja je udata za glavnog menadžera Metoda (Brane Sturbej). Saznavši za ženinu prevaru, on Mladenu dodeljuje najtežeg klijenta Omera (Branko Đurić), ratnog veterana iz Bosne i njegovu suprugu Maju (Nataša Janjić). Situacija se dodatno komplikuje kada u posetu dođe glavni menadžer iz "centrale", Ditrih Fajzer (Uroš Đurić) koji je nezadovoljan rezultatima prodaje i saznavši da će ostati bez posla, tim prodavaca se baca na svoje "žrtve" sa žarom očajnika.

"Atomski zdesna" je tragikomedija koja govori o razornim posledicama "domaćeg" divljeg kapitalizma na živote običnih ljudi. "Ovo je film koji će vas nasmejati ako vam je posle dve decenije ostalo želje za smehom, ali i rastužiti, ako vam je ostalo volje da razmišljate o sopstvenim životima", kaže reditelj i scenarista filma, Srđan Dragojević.

Uloge tumače glumci iz svih krajeva bivše Jugoslavije - Srđan Todorović, Branko Đurić, Tanja Ribič, Nataša Janjić, Uroš Đurić, Bojan Navojec, Mima Karadžić, Ana Kostovska, Miloš Samolov, Hristina Popović, Zoran Cvijanović, Mira Banjac, Goran Navojec, Isidora Simijonovič, Mladen Nelević, Dubravka Vukotić, Brane Sturbej, Božidar Zuber. "Atomski zdesna" je crnogorsko-srpski film snimljen u produckiji Delirum films-a, a koproducenti su SBB, Ministarstvo kulture Crne Gore, Televizija Crne Gore, Artikulacija (Podgorica), Radio-televizija Srbije, Filmski centar Srbije, Pokrajinski sekretarijat za kulturu Vojvodine. Distributer filma je Filmstar.
