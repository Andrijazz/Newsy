> Izvor: B92
> Datum:  
> Rubrika: kultura
> Naslov: Crno-bela šetnja kroz Valensiju
> Članak:

Izložba crno-belih fotografija "Grad umetnosti i nauke - Valensija 2012" čuvenog srpskog fotografa Vojislava Voje Pešterca biće otvorena 25. marta (19h) u Institutu Servantes u Beogradu.

Na izložbi će biti predstavljeno 30 crno-belih fotografija na kojima autor predstavlja lepotu širom sveta poznatog Grada umetnosti i nauka (Ciudad de las Artes y las Ciencias) u Valensiji. Reč je o jedinstvenom arhitektonskom, kulturnom i zabavnom kompleksu koji je projektovan od strane svetski priznatih arhitekata, Santjaga Kalatrave i Feliksa Kandele. Izložbu će otvoriti srpski grafičar i fotograf Branimir Karanović, profesor fotografije na Akademiji primenjenih umetnosti u Beogradu uz prisustvo autora izložbe i predstavnika Instituta Servantes. Grad umetnosti i nauke u Valensiji privukao je svojom posebnošću i srpskog fotografa Vojislavu Voju Pešterca koji je, oduševljen lepotom ovog arhitektonskog kompleksa, u jednom dahu 18. februara 2012. napravio seriju crno-belih fotografija. Upravo te fotografije na kojima se vidi posebnost ovog arhitektonskog, kulturnog i zabavnog kompleksa biće predstavljene na izložbi u Institutu Servantes u Beogradu. Beograđani će imati jedinstvenu priliku da se upoznaju sa lepotom ovog kompleksa ali iz ugla jednog srpskog autora, fotografa Vojislava Pešterca. Grad umetnosti i nauke nalazi se u Valensiji i predstavlja pravo arhitektonsko remek delo projektovano od strane Santjaga Kalatrave i Feliksa Kandele. Do danas ovaj kompleks jedan je od najistaknutijih primera moderne arhitekture. U okviru kompleksa nalaze se između ostalog planetarijum, galerije, okeanografski park, opera i muzej nauke. Prostire se na 350.000 kvadratnih metara i smatra se jednim od najznačajnijih arhitektonskih projekata u Španiji u protekloj deceniji. Vojislav Vojo Pešterac (1951) bavi se aktivno fotografijom od 1977. godine i do sada je učestvovao na više od 200 izložbi u zemlji i inostranstvu i osvojio pedesetak nagrada. Izložba "Grad umetnosti i nauka" predstavlja njegovu osmu samostalnu izložbu. Za posebne rezultate u oblasti umetničke fotografije Foto savez Srbije dodelio mu je umetničko zvanje KMF "Kandidat majstor fotografije FSS", a Internacionalna Federacija Umetničke fotografije (FIAP), zvanje AFIAP. Inicijator je i jedan od osnivača kultnog fotografskog događaja "Dani fotografije u Srbiji - Čačak" i osnivač izložbe "Iskorak" koja se već 11 godina uspešno organizuje u Čačku. Izložbu organizuju Institut Servantes, Foto savez Srbije i Foto kino klub Čačak, a biće otvorena do 30. aprila 2014. Ulaz je slobodan.
