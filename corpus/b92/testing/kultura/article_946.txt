> Izvor: B92
> Datum: ponedeljak 24.03.2014
> Rubrika: kultura
> Naslov: Đaci pozivaju na očuvanje prirode
> Članak:

Đaci Osnovne škole u Pranjanima, na padinama Suvobora, sa svojim profesorom Đurom Ćeranićem snimili su pet ekoloških filmova koji su stigli i do UNICEF-a.

Profesor Ćeranić predaje geografiju i kod svojih učenika posebno razvija ljubav prema prirodi i očuvanju životne sredine koja je sve više ugrožena i u tom planinskom kraju. Kako je izjavio za agenciju Beta, prvi film je snimljen pre pet godina pod nazivom "Sačuvajmo Kamenicu" a posvećen je jednoj od najčistijih reka u Srbiji koja izvire na Maljenu a uliva se u Zapadnu Moravu kod Čačka. "Prikazali smo planinsku reku koja protiče kroz varošicu Kamenicu i druga susedna sela koja, nažalost, odumiru jer u njima žive staračka domaćinstva ali je i ovo područje pod udarom raznih zagađivača", rekao je taj profesor. Za taj dokumentarac saznalo su i u međunarodnim ekološkim organizacijama a Ministarstvo kulture Srbije je ocenilo da je "malim koracima učinjena velika korist". Posle tog prvenca snimljena su još tri filma u susednim selima a poslednji je urađen pretprošle godine i nazvan "Jeljen u plamenu" opisuje požar u kojem je izgorelo 650 hektara borove šume i ostalog rastinja u atarima opština Gornji Milanovac i Čačak. Prosvetni radnici u Pranjanima kažu da su đaci oduševljeni tim poslom i da stalno daju nove ideje što afirmiše taj planinski kraj i svima upućuju poziv da se sačuva priroda.
