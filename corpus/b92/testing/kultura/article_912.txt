> Izvor: B92
> Datum: petak 21.03.2014
> Rubrika: kultura
> Naslov: Nežni Dalibor svira u Gan klubu 28. marta
> Članak:

Nežni Dalibor nastavlja sa promotivnom turnejom povodom izlaska novog, trećeg po redu albuma. U petak, 28. marta nastupiće u beogradskom klubu Gun i predstaviti izdanje koje nosi ime benda objavljeno 18. novembra prošle godine.

Ulaznice za koncert su u pretprodaji po ceni od 300 dinara u kafeu Šikarica, Skadarska 22. Treći album u karijeri benda smiljen je, kao i prethodna dva, u studiju Digimedia u Beogradu, u periodu od maja do avgusta 2013. godine, sa producentom Borisom Mladenovićem. Materijal je snimljen uživo, sa minimalnim nasnimavanjem dodatnih elemenata, u postavi u kojoj Nežni Dalibor nastupa od kraja 2012, godine: Ivica Marković, Ljubomir Vučković, Davor Sopić i Dragan Jovanović. Album se može besplatno preuzeti na adresi http://neznidalibor.bandcamp.com/, u zvučnom formatu po izboru. Dizajn omota albuma je delo slikarke Anđelke Čakarević. Zasad postoji samo digitalno izdanje, a bend ima u planu da album, kada se za to stvore uslovi, objavi i na vinilu. Prvi radijski i video singl sa albuma je pesma Deca. Režiju videa zajednički potpisuju Davor Sopić i Nemanja Đorđević.
