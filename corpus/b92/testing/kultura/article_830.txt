> Izvor: B92
> Datum: subota 15.03.2014
> Rubrika: kultura
> Naslov: Četvrti Mikserov market posvećen deci
> Članak:

U nedelju, 16. marta, u Mikser House-u se održava četvrti po redu Mikser Kids Market.

U Mikser House-u u nedelju deca biraju! Četvrti Mikser Kids Market sa temom "Dečji izbor" ponudiće veliki izbor igračaka, dečje garderobe, obuće, bebi opreme i mnogih drugih proizvoda namenjenih najmlađima. Ove nedelje je organizovan i bogat prateći program kreativnih radionica, umetničkih kutaka i razmene starih, izgustiranih igračaka. Program će obuhvatiti niz radionica za decu "Spretni prstići u akciji" koje će se održavati tokom trajanja marketa. Od 12 do 13:30 časova Maja Matić Radonjić vodiće radionicu "Lutkići Čarapići" na kojoj će deca praviti lutkice od čarapa i naučiti kako da šiju, a od 13 do 14:30 časova, animatori "Čigre" organizuju radionicu animacije i face paintinga. Od 14 do 20 časova ExpArt je pripremio radionicu DAF (Dečji animirani film) gde će mališani crtati i dobiti priliku da se njihov rad nađe u animiranom filmu. Od 15 do 15:30 i od 17 do 17:30 časova održaće se mala radionica glume koju void škola glume "Pundravci" a od 16 do 19 časova, igraonica "Kamičak" je pripremila kreativnu radionicu polimerne gline Iclay.

Klinci i klinceze moći će da razmenjuju izgustirane igračke, prodaju svoje stare knjige i druge "dragocenosti" u Trange-frange kutku, dok je kutak Mali veliki umetnici pripremljen za decu koja će prodavati sopstvene umetničke i ručne radove, nastale u okviru kreativnih radionica u MH ili svoje radove koje donesu od kuće. Takođe, tokom trajanja marketa, na raspolaganju će biti prvi dečji interaktivni obrazovni portal u Srbiji, izdavačke kuće Klett. Mikser Kids Market: Dečji izbor otvoren je od 12 do 20 časova u Mikser House-u (Karađorđeva 46), a ulaz, kao i učešće na svim radionicama, je besplatan.
