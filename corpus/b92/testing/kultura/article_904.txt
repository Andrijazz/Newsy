> Izvor: B92
> Datum: petak 21.03.2014
> Rubrika: kultura
> Naslov: Kejt Buš uživo na sceni posle 35 godina
> Članak:

Nakon punih 35 godina od svoje poslednje turneje, harizmatična britanska pevačica Kejt Buš vraća se na muzičku scenu serijom nastupa u Londonu.

Popularna 55-godišnja muzičarka informaciju je objavila na svom sajtu, koji se "srušio" čim su datumi objavljeni, a njeno ime je istog trenutka postalo "trending topic" na Twitteru: "Oduševljena sam što mogu da objavim da ću nastupati uživo tokom avgusta i septembra. Nadam se da ćete moći da nam se pridružite, a ja se baš radujem tom susretu. Informisaćemo vas preko mog sajta. Sve najbolje, Kejt." Kejt Buš objavila je 10 studijskih albuma - poslednji 2011. "50 Words For Snow", a neke od njenih najpoznatijih pesama su "Babooshka" i "Wuthering Heights", "The Sensual World", "The Red Shoes"... Na svom vebsajtu je najavila da će održati 15 koncerata - pod nazivom "Behind The Down" - u dvorani "Hamersmit Apolo" tokom avgusta i septembra. Bušova, koja je tokom karijere stekla kultni status, izjavila je pre nekoliko godina da se nada da će se vratiti na pozornicu pre nego što postane "previše stara". Iako je turneja "Tour of Life" iz 1979. postigla ogroman uspeh, Buš više nije želela da ponovi to iskustvo, navodeći kao razlog fizičku iscrpljenost - ta turneja završila se u dvorani Apolo.
