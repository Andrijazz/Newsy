> Izvor: B92
> Datum: petak 21.03.2014
> Rubrika: kultura
> Naslov: Grupa Ti objavila prvi album - "Vidimo se!"
> Članak:

Beogradski dvojac Ti je svoje poštovaoce u novo godišnje doba uveo novim albumom. Sa prvim danom proleća stiglo je njihovo dugoočekivano digitalno izdanje "Vidimo se!".

Čini ga devet sanjivih i toplih pesama koje svakim taktom slušaocu ulivaju pozitivnu energiju, stvaraju prijatnu, skoro hipnotičku atmosferu. Kao i EP "Koliko dana" koji je objavljen u martu 2013. godine, i album obiluje zaraznim melodijama gitare Ilije Dunija, prijatnim bas deonicama na sintu, jednostavnim tekstovima i ritmovima koje Trajče Nikolovski ,,diktira" elektronskim bubnjem. Novo izdanje grupe Ti, album ,,Vidimo se!", dostupan je za besplatan download na bandcamp strani benda - grupati.bandcamp.com .Vidimo se! by Ti

Grupa Ti je tokom prošle godine osvojila srca ljubitelja domaćeg zvuka, spremnih na upoznavanje novih dimenzija u koje nas uvode Ilija i Trajče, Makedonci koji su svoj kreativni potencijal udružili slučajnim susretom u zgradi Bigza 2012. godine. Za samo godinu dana, odsvirali su više od 30 koncerata i očarali su publiku širom regiona, o čemu najbolje govore komentari njihovih nastupa: "Kao da je Rodžer Megvin iz The Byrds, pošto je odsvirao "Eight Miles High" zabeleženu na albumu "Untitled", doputovao kroz prostor i vreme sa sve svojom Rickenbacker gitarom", napisao je Žikica Simić. "Ovaj energični duo je pokazao da dvojica odličnih muzičara mogu da zrače kao i ceo bend", Helly Cherry magazin. "Ilija pjeva i svira gitaru u transu, dok je Trajčeta prava uživancija gledati kako gušta dok svira sa razvučenim osmjehom od uha do uha" - Terapija.net Grupa Ti će album ,,Vidimo se" koncertno promovisati u Domu omladine Beograda u petak, 11. aprila 2014. godine. Ulaznice će biti dostupne od 25. marta na svim Eventim prodajnim mestima, kao i na blagajni DOB-a. Pretprodajna cena iznosi 300 dinara, dok će na dan koncerta, ukoliko ih ostane, ulaznice koštati 500 dinara.
