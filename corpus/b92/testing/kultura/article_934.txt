> Izvor: B92
> Datum: ponedeljak 24.03.2014
> Rubrika: kultura
> Naslov: MSUB: Ministarstvo nije uplatilo novac
> Članak:

Reagujući na ocene Ministarstva kulture i informisanja o tome kako su lažne tvrdnje da ministarstvo nije podržalo nastavak rekonstrukcije Muzeja savremene umetnosti kao ni realizaciju izložbe "Sto dela iz zbirki MSU - Jugoslovenska umetnost 1900. do 1945", v.d. direktora ove ustanove je odgovorio na pomenute tvrdnje.

Izjavu v.d. direktora Muzeja savremene umetnosti, dr Vladislava Šćepanovića, prenosimo u celini: "Povodom reagovanja Ministarstva kulture i informisanja na tekstove objavljene u medijima 21. i 22. marta 2014. godine u kojima je sam skrenuo pažnju javnosti na rad Ministarstva kulture i informisanja i ministra, gospodina Ivana Tasovca navodeći da Ministarstvo nije podržalo nastavak radova na rekonstrukciji zgrade Muzeja, kao ni realizaciju izložbe "Sto dela iz zbirki MSUB. Jugoslovenska umetnost od 1900 do 1945", kao i povodom odgovora od strane Ministarstva kulture i informisanja od 24. marta 2014. godine, obaveštavam javnost o sledećem: U saopštenju za javnost od strane Ministarstva, istina je da je Muzej sa Ministarstvom 3. marta 2013. godine potpisao Ugovor o finansiranju programa u 2014. godini, ali nije istina da je Ministarstvo "19. marta 2014. godine prebacilo Muzeju novac u iznosu od 8,55 miliona dinara od čega 960.721,00 dinara za izložbu Sto dela iz zbirki MSUB. Jugoslovenska umetnost od 1900 do 1945". Prema poslednjem izvodu Ministarstva finansija i privrede - Uprave za trezor, broj 41 od 20. marta 2014. godine, navedeni iznos nije uplaćen. Umesto da Ministarstvo kulture podrži izložbu koju Muzej organizuje u prostoru "Muzeja 25. maj", "kompetentni ministar" njenu realizaciju dovodi u opasnost, kao što je ranije sprečio Muzej da sprovede donatorsku kampanju za nastavak rekonstrukcije smatrajući da je preuranjena. Izjava ministra o obezbeđenim sredstvima za adaptaciju i rekonstrukciju zgrade Muzeja (zatvorene za javnost od 2007. godine) u iznosu od 254.570.000,00 dinara će postati istinita ukoliko Ministarstvo odgovori na dopise Muzeja o opredeljenim sredstvima od 27. februara 2014. godine i 14. marta 2014. godine. Tek tada bi Muzej konačno mogao da krene u proceduru sprovođenja javnih nabavki i nastavi radove. Umesto da odlazeći ministar odgovori na dopise Muzeja, on svoj odgovor daje sredstvima javnog informisanja, revoltiran mojom izjavom objavljenom u medijima 22. marta 2014. godine. Zahvaljujem svim novinarima na tome što su nam prosledili informaciju koju bi Muzej morao da dobije samo i direktno od Ministarstva kako bi sproveo javne nabavke. Tvrdnje Ministarstva kulture i informisanja i "marketinški kompetentnog ministra" da sam "dezinformisao javnost i time izbegao odgovornost za nekompetentnost i propuste u radu" i da "bezobzirno manipulišem javnošću i to putem lako oborivih neistina", su zlonamerne, neistinite i veoma opasne jer Ministarstvo i odlazeći ministar koji treba da se bave medijima i istinito obaveštavaju javnost, to zapravo ne čine. Ovim putem želim da obavestim ministra i javnost da je o mojoj stručnosti raspravljao Upravni odbor, posle sprovedenog javnog konkursa, dostavljenih dokaza i iznetog programa rada na kojem je, uostalom, insistirao ministar pre isteka mog mandata. Upravni odbor je glasao glasovima 4-za i 1-uzdržani, kao i kolektiv Muzeja sa 97% glasova za moj program. Budući da se pominje moja kompetentnost, dodao bih da radim kao vanredni profesor na Fakultetu primenjenih umetnosti, predajem, na doktorskim studijama Univerziteta umetnosti u Beogradu, a takođe sam gostujući profesor na više fakulteta; doktorirao sam u oblasti teorije umetnosti i medija; imao sam više od dvadeset izložbi u zemlji i inostranstvu; autor sam više naučnih radova i monografije iz teorije umetnosti i medija."
