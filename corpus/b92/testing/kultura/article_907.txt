> Izvor: B92
> Datum: petak 21.03.2014
> Rubrika: kultura
> Naslov: Oni su najprodavaniji pisci XXI veka
> Članak:

Od januara 2001. godine širom sveta najviše knjiga prodao je pisac Džejms Paterson, a od njegovih dela najveću pažnju izazvao je roman "Prvi koji umre", objavila je sredinom nedelje agencija Nilsen.

Paterson, koji će 22. marta napuniti 67 godina, širom sveta prodao je više od 300 miliona primeraka svojih knjiga, prenosi britanski Dejli Telegraf, pozivajući se na rezultate Nilsenovog istraživanja. Ovaj pisac, koji je svoj književni debi napravio 1976. godine, do sada je objavio 130 romana, a do kraja 2014. godine najavljeno je još devet njegovih novih knjiga. Popularni pisac nedavno je oduševio sve svoje čitaoce, ali i ljubitelje knjiga širom SAD, kada je donirao milion dolara za pomoć malim gradskim bibliotekama. "Mnoge knjižare nestaju, biblioteke nestaju ili se njihov fond ne osvežava. Školske biblioteke takođe niko ne podržava. To nije dobra stvar", kazao je Paterson tom prilikom. "Uslovi koje postavljamo za potencijalne knjižare koje će dobiti novac jeste to da procenimo da je u pitanju  mesto i da neguje posebnu sekciju za dečju literaturu."

Na drugom mestu našla se Džoan K. Rouling, autorka serijala knjiga o čarobnjaku Hariju Poteru, koja je poslednjih godina objavila dve veoma uspešne knjige za odrasle, "Upražnjeno mesto" i "Zov kukavice", detektivski roman objavljen pod pseudonimom Robert Galbrajt. Ipak, njena najprodavanija knjiga je četrvta po redu iz serijala o Poteru, pod nazivom "Hari Poter i vatreni pehar". Britanska književnica uprkos odličnoj prodaji knjiga sve ređe se nalazi na listi najbogatijih ljudi, a razlog je veoma jednostava. U poslednjih nekoliko godina ona je u dobrotvorne svrhe poklonila čak 160 miliona dolara. "Kada zarađujete mnogo više nego što vam treba, imate moralnu odgovornost da mudro postupate i pametno poklanjate", kazala je ona u januaru za časopis Filantropi impakt Evo kako izgleda celokupna lista najprodavanijih pisaca XXI veka (do sada), uključujući i njihova najprodavanija dela: Džejms Paterson (Prvi koji umre / 1st to Die) Džoan K. Rouling (Hari Poter i vatreni pehar / Harry Potter and the Goblet of Fire) Nora Roberts (Crveni ljiljan / Red Lily) Dr Sus (Oh, the Places You'll Go!) Džon Grišam (Obojena kužća / A Painted House) Stefani Mejer (sumrak saga / Twilight) Den Braun (Davinčijev kod / The Da Vinci Code) Nikolas Sparks (Beležnica / The Notebook) Dženet Ivanovič (Prvi za lovu / One for the Money) Džef Kinej (Dnevnik šonjavka / Diary of a Wimpy Kid)
