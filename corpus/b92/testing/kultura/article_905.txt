> Izvor: B92
> Datum: petak 21.03.2014
> Rubrika: kultura
> Naslov: Izložba 100 dela iz zbirki Muzeja savremene umetnosti
> Članak:

Muzej savremene umetnosti u Beogradu vas poziva na otvaranje izložbe 100 DELA IZ ZBIRKI MUZEJA SAVREMENE UMETNOSTI - JUGOSLOVENSKA UMETNOST OD 1900. DO 1945. Svečano otvaranje planirano je za subotu 29. marta u 13h u Muzeju istorije Jugoslavije.
100 DELA IZ ZBIRKI MUZEJA SAVREMENE UMETNOSTI JUGOSLOVENSKA UMETNOST OD 1900. DO 1945. Svečano otvaranje 29. marta u 13h Muzej istorije Jugoslavije (Botićeva 6) Izložba će biti otvorena do 18. maja 2014. svakim danom od 10-18h, osim ponedeljkom.
100 DELA IZ ZBIRKI MUZEJA SAVREMENE UMETNOSTI JUGOSLOVENSKA UMETNOST OD 1900. DO 1945. Svečano otvaranje 29. marta u 13h Muzej istorije Jugoslavije (Botićeva 6) Izložba će biti otvorena do 18. maja 2014. svakim danom od 10-18h, osim ponedeljkom.
Nakon skoro sedam godina od zatvaranja zgrade na Ušću i zastoja u rekonstrukciji, Muzej savremene umetnosti u Beogradu organizuje izložbu na kojoj će biti predstavljena najznačajnija dela i autori jugoslovenske i srpske umetnosti od 1990. do 1945. godine iz zbirki Muzeja. Ideja o organizovanju izložbe podstaknuta je činjenicom da, ne računajući povremene studijske i monografske izložbe, Muzej u ovom periodu nije bio u mogućnosti da celovitije predstavi zbirke kroz stalnu postavku i da je samim tim njegova funkcija izlaganja umetnosti 20. veka suspendovana. Kolekcija je bazična identitetska karta svake muzejske ustanove i njena primarna briga, a stalna postavka uvek raspoloživi resurs produkcije i diseminacije znanja o umetnosti, što znači da je neshvatljivi nemar države za sudbinu Muzeja savremene umetnosti ostavio duboke posledice kako po funkcionisanje i razvojnu politiku kuće, tako i po njenu društvenu, kulturnu i obrazovnu funkciju. Zato predstavljanje izbora iz fundusa treba da unekoliko premosti ovu nemoguću situaciju koja je rezultirala višegodišnjim odsustvom reprezentativne postavke moderne i savremene umetnosti u glavnom gradu Srbije, osipanjem muzejske publike i lišavanjem stručne javnosti, ljubitelja umetnosti i mladih generacija neposrednog uvida u ovu značajnu umetničku baštinu naše zemlje.

Odluka da se pokaže samo deo fonda koji reprezentuje umetnost prve polovine prošlog veka pre svega je uslovljena tehničkim razlozima, a onda i uverenjem da je ovaj segment fonda, budući istorijski najviše udaljen, najmanje poznat najširoj javnosti i kao takav zaslužuje posebnu pažnju. Izložba se tipološki može odrediti kao pokazna izložba "iz kolekcije" koja - postavljena u prostoru drugog muzeja kao gostujuća izložba - naglasak stavlja na prezentaciju singularnih dela i kao takva nema pretenziju da neposredno interveniše u narative istorije moderne umetnosti. Njen cilj je da afirmiše kolekciju Muzeja savremene umetnosti kao takvu, odnosno onaj segment kolekcije koji omogućava upoznavanje sa ključnim ili karakterističnim pojavama koje su obeležile naznačeno razdoblje jugoslovenskog i srpskog modernizma.

Na izložbi su zastupljena dela Đorđa Andrejevića-Kuna, Antuna Augustinčića, Jovana Bijelića, Marka Čelebonovića, Avgusta Černigoja, Marijana Detonija, Petra Dobrovića, Lojze Dolinara, Vilka Gecana, Krste Hegedušića, Riharda Jakopiča, Ignjata Joba, Milana Konjovića, France i Tone Kralja, Frana Kršinića, Mirka Kujačića, Mila Milunovića, Petra Palavičinija, Milene Pavlović Barili, Mihaila Petrova, Nadežde Petrović, Zore Petrović, Vase Pomorišca, Ivana Radovića, Marka Ristića, Tome Rosandića, Veljka Stanojevića, Eduarda Stepančiča, Sretena Stojanovića, Zlatka Šulentića, Save Šumanovića, Ivana Tabakovića, Vana Živadinovića Bora i dr. Autor koncepcije i postavke je Dejan Sretenović, a kustos je Mišela Blanuša. U toku trajanja izložbe biće organizovan bogat prateći program, koji obuhvata predavanja i tematska vođenja kroz izložbu kustosa Muzeja savremene umetnosti i drugih stručnjaka, kao i edukativne radionice:

Predavanja i tematska vođenja Nedelja, 30. mart u 13h Tematsko vođenje "Pijana lađa", Žana Gvozdenović, kustos Muzeja savremene umetnosti Subota, 5. april u 13h Predavanje "Kolekcija, kontekst, narativ", Dejan Sretenović, autor izložbe i kustos Muzeja savremene umetnosti Subota, 12. april u 13h Tematsko vođenje "Socijalna umetnost u Jugoslaviji između dva rata", kustos izložbe i Muzeja savremene umetnosti Mišela Blanuša Sreda, 23. april u 13h Predavanje o bibliotečkoj delatnosti "Creative Commons, Copyright i Copyfight", Nevenka Antić (Creative Commons Serbia Legal Project Lead) Subota, 26. april u 13h Tematsko vođenje "Slika i reč srpske avangarde", kustos Muzeja savremene umetnosti Aleksandra Mirčić i naučni savetnik sa Instituta za književnost i umetnost Bojan Jović Subota, 3. maj u 13h Tematsko vođenje "Intimizam u srpskom slikarstvu", kustos Muzeja savremene umetnosti Svetlana Mitić Subota, 10. maj u 13h Tematsko vođenje "Tokovi moderne skulpture", kustos Muzeja savremene umetnosti Rajka Bošković Subota, 17. maj u 13h Tematsko vođenje "Crtež u jugoslovenskoj umetnosti prve polovine 20. veka", kustos Muzeja savremene umetnosti Žaklina Ratković

Edukativne radionice Subota, 5. april u 13h radionica Omladinskog kluba Muzeja savremene umetnosti, kustos Vesna Milić i umetnica Katarina Bunuševac Nedelja, 6. april u 11h radionica Dečjeg kluba Muzeja savremene umetnosti i vođenje za roditelje, kustos Vesna Milić i umetnica Katarina Bunuševac Četvrtak, 17. april u 11h "Pogled u umetnost", radionica za decu i omladinu ometenu u razvoju, Muzej savremene umetnosti (kustos Katarina Krstić) u saradnji sa Dnevnim boravkom Stari Grad (Nikola Dragomirović) Subota, 26. april u 13h radionica Omladinskog kluba Muzeja savremene umetnosti, kustos Vesna Milić i umetnica Katarina Bunuševac Nedelja 27. april u 11h radionica Dečjeg kluba Muzeja savremene umetnosti, kustos Vesna Milić i umetnica Katarina Bunuševac Subota, 10. maj u 13h radionica Omladinskog kluba Muzeja savremene umetnosti, kustos Vesna Milić i umetnica Katarina Bunuševac Nedelja, 11. maj u 11h radionica Dečjeg kluba Muzeja savremene umetnosti, kustos Vesna Milić i umetnica Katarina Bunuševac Četvrtak, 15. maj u 11h "Pogled u umetnost", radionica za decu i omladinu ometenu u razvoju, Muzej savremene umetnosti (kustos Katarina Krstić) u saradnji sa Dnevnim boravkom Stari Grad (Nikola Dragomirović) Subota 17. maj u 10h Seminar Nastavničkog kluba Muzeja savremene umetnosti, kustos Vesna Milić Cena ulaznice je 300 dinara, a prateći programi su besplatni. Muzej savremene umetnosti se zahvaljuje Muzeju istorije Jugoslavije na ustupljenom prostoru i pomoći pri realizaciji izložbe.
