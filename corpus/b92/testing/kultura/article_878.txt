> Izvor: B92
> Datum: sreda 19.03.2014
> Rubrika: kultura
> Naslov: Preslušajte "Crni talas" alternativne balkanske scene
> Članak:

Nezavisna muzilčka izdavačka kuća "Black Planet Records" iz Niša objavila je drugu kompilaciju serijala "Balkan Under The Radar", ovoga puta naslovljenu "The Black Wave", koja na tri CD-a daje odličan presek alternativne scene regiona.

Kao i u slučaju "Balkan Under The Radar: The Invisible Scene" koja je objavljena u maju prošle godine, i ova kompilacija je dostupna za besplatno preuzimanje na bandcamp stranici izdavača. Između ostalih, na kompilaciji se nalaze pesme Nikole Vranjkovića, Goribora, Mizar, Ane Ćurčin, Čistilišta, Velibora Nikolića, Plastic Sunday... "Kompilacija "Balkan Under The Radar vol.2: The Black Wave" je imala za cilj otkrivanje zanimljivih imena uglavnom iz Srbije, ali i iz ostalih zemalja sa prostora ex-yu, uz naravno naše rezidente i prijatelje. Hteli smo malo da proširimo porodicu! Najbitnije od svega je da smo pokazali da postoji mnogo talentovanih ljudi na ovim prostorima sa potpuno drugačijim pogledima na svet. Takođe su ostvarene razne saradnje i lepa prijateljstva. Još jedan od ciljeva nam je bio da pomirimo dve alternativne struje koje se često dele - bendovsku (sviračku) i elektronsku (producentsku) jer mislimo da u muzici više nema ograničenja a za pametnog čoveka i komarac je muzika. Uspeli smo da objedinimo podzemlje skoro svih bivših jugoslovenskih republika (sem Slovenije).

The Black Wave i već u nazivu sugeriše da je priča dignuta na još ozbiljniji nivo u odnosu na prošlogodišnji "The Invisible scene". Za razliku od prošlogodišnje kompilacije, vol. 2 je na čak 3 CD-a. Prvi deo je posvećen sviračkim alternativnim bendovima sa vokalima. Drugi deo je posvećen instrumentalnim sastavima i instrumentalnoj elektronici dok je treći disk eksperimentalna sviračka muzika i elektronika. Takođe, iako je cilj ove kompilacije afirmacija kvalitetnih nepoznatih izvođača sa prostora Balkana, ovu kompilaciju su podržali renomirani izvođači poput Nikole Vranjkovića, Goribora i Mizara. Što se tiče zastupljenosti pravaca i ovaj put je dijapazon širok - alternativni rok i metal, post rock, witch house, IDM, dark wave electro, industrial, ambient, noise, avant garde jazz, drone, bass music, experimental itd. Opipljivo izdanje kompilacije neće biti na prodaju već samo za izvođače i poklon ali ako ste baš zainteresovani da posedujete diskove poklonićemo vam primerak. Nadamo se da ćete uživati u ovome što smo vam pripremili. Većina stvari je pravljeno specijalno za ovu kompilaciju, a sve su ranije neobjavljene. Ovu kompilaciju vam poklanjamo besplatno a zauzvrat je možete podeliti sa svojim prijateljima. Živeli, BPR HQ" - navodi se u pratećem tekstu koji promoviše "Balkan Under the Radar vol. 2: The Black Wave".[BP018] BALKAN UNDER THE RADAR vol.2: THE BLACK WAVE by Black Planet Records
