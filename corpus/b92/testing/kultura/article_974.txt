> Izvor: B92
> Datum:  
> Rubrika: kultura
> Naslov: Trijumf „Ministarke“ na Danima komedije
> Članak:

Uručenjem nagrada i čitanjem poruke povodom Svetskog dana pozorišta večeras je u Jagodini spuštena zavesa na 43. Dane komedije, pozorišni festival najboljih komediografskih ostvarenja Srbije.

Poruku u znak Svetskog dana pozorišta, koju je ove godine napisao Bret Bejli, pročitala je glumica Narodnog pozorišta Sombor Ivana Jovanović. Ovogodišnji festival bio je u znaku "Gospođe ministarke" Branislava Nušića, u režiji Tanje Mandić Rigonat u izvođenju Pozorišta "Boško Buha" Beograd. Ova predstava bila je najbolja i po oceni publike, koja joj je dala ocenu 4,77 i po oceni stručnog žirija. Žirijem je predsedavao reditelj Kokan Mladenović, a ćlanovi su bili i dramaturg Branislav Nedić i glumica Ivana Jovanović. Intervju sa rediteljkom Tanjom Mandić Rigonat "Siromašni ljudi dolaze u pozorište" možete pročitati OVDE.

"Gospođa ministarska" koja je dobro nasmejala Jagodinice i zagrejala dlanove, odnela je oba priznanja, nagradu žirija "Mija Aleksić" i nagradu publike "Miodrag Petrović - Čkalja" kao i Specijalnu diplomu dnevnog lista "Politika". Nagradu "Zlatni ćuran" za životno delo, dobila je ove godine pozorišna i televizijska glumica Rada Đuričin. Njoj je nagrada uručena na otvaranju festivala. Žiri je tri ravnopravne nagrade, statuete "Ćuran" za najbolja glumačka ostvarenja dodelio Miloradu Mandiću za ulogu Tošice u predstavi "Izbiračica" Koste Trifkovića Narodno pozorište Beograd, Ivanu Bosiljčiću za ulogu Branka u predstavi "Izbiračica" i Goranu Jevtiću za ulogu Živke ministarke u predstavi "Gospođa ministarka". Statuetu "Ćuran" za najbolje rediteljsko ostvarenje žiri je dodelio Nikoli Zavišiću za režiju predstave "Izbiračica".

Nagradu "Nikola Milić", za najbolju epizodnu ulogu, žiri je dodelio Draganu Ostojiću za ulogu Gospođe Diperi u predstavi "Zeko, Zeko" Kolin Sero, Narodno pozorište Kikinda. Najboljom mladom glumicom, žiri je proglasio Ninu Janković za ulogu Dzil, u predstavi "Leptiri su slobodni" Leonarda Gerša, Zvezdara teatar Beograd i Agencije "Kanon", a za najboljeg mladog glumca Miloša Cvetkovića za ulogu Trogiranina, studenta u predstavi "Veliki manevri u tijesnim ulicama" Ive Brešana Narodnog pozorišta iz Niša. Nagradu za kostimografiju dobila je Suna Kažić za kostimografiju predstave "Izbiračicica", za najbolju scenografiju na festivalu Miraš Vuksanović i Nikola Zavišić, za scenografiju predstave "Izbiračica". Žiri je specijalnu nagradu dodelio Nataši Ilić, lektorki predstave "Veliki manevri u tijesnim ulicama".

U čast nagrađenih, posle ceremonije uručenja nagrada, Pozorište Slavija, izvelo je predstavu "Povratak u Montenegro" Željka Mijanovića u režiji Slavenka Saletovića. Selektor ovogodišnjih "Dana komedije" bio je reditelj Jug Radivojević. Festival, koji je svečano otvoren 20. marta, održan je pod pokroviteljstvom Ministarstva kulture i informisanja i Skupštine grada Jagodine.
