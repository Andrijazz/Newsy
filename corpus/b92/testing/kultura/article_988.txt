> Izvor: B92
> Datum:  
> Rubrika: kultura
> Naslov: "Savamala - centar kreativne komunikacije“
> Članak:

Telekom Srbija i Mikser su u okviru projekta "Savamala kreativna četvrt" pokrenuli niz inovativnih aktivnosti usmerenih na kreiranje interesantnih programa, kao i proizvodnju i distribuciju ekskluzivnih sadržaja, sa idejom da kulturni, umetnički i zabavni događaji koji se održavaju u Savamali, budu dostupni široj publici i to putem Mikser magazina i Mikser aplikacije.

Najave i izveštaji o programima u Mikser House-u i Savamali, ali i o kulturnim dešavanjima u Srbiji i regionu, biće dostupni korisnicima IPTV Telekoma Srbija u formatu Mikser magazina - polučasovne emisije u kojoj će prilozi iz oblasti kulture biti ponuđeni na moderan, nov i poletan način. Pored Mikser magazina, zajedničkim snagama razvijena je i Mikser aplikacija za smart telefone koja kroz video, foto i tekstualne sadržaje publici omogućava svakodnevni pristup kulturnim, umetničkim i zabavnim sadržajima iz Savamale, ali i najrelevantnije informacije iz ovih oblasti iz zemlje i regiona. "Vodeći telekomunikacioni operatori se, pored ponude standardnih usluga, sve više okreću proizvodnji sopstvenog sadržaja za svoje korisnike. Izuzetno smo zadovoljni zbog ovog iskoraka i nove saradnje sa kreativnom industrijom, pošto ćemo našim korisnicima sada moći da ponudimo i ekskluzivnu sadržaj u oblasti kulture sa prevashodno lokalnim i regionalnim temama a koje nisu zastupljene na inostranim ili komercijalnim kanalima", rekla je Natalija Jegdić, izvršna direktorka Direkcije za privatne korisnike Telekoma Srbija. Telekom Srbija je u samom Mikser House-u otvorio i "Telekom Srbija Media Lab" - mesto gde će posetioci moći da koriste besplatno računare i internet. Telekom Srbija je ujedno obezbedio slobodan pristup internetu na 14 lokacija (galerija, kulturnih organizacija i drugih objekata) u četvrti Savamala, čime je ona pretvorena u prostor otvorenog interneta radi boljeg povezivanja učesnika programa koji se tamo pokreću, kao i onih koji te programe prate.

"Savamala nije samo geografska, istorijska odrednica grada, Savamala je i već prepoznatljivi, moderni kulturni obrazac Beograda koji sve više podseća na Berlin jugoistočne Evrope. U želji da brojne sadržaje u kvartu predstavimo dalje i šire, pokrenuli smo on-line verziju događaja u Savamali. Uvereni smo da će permanentno prožimanje offline i online sadržaja, snažno uticati na formiranje kritične mase pozitivne energije koja će zasigurno uticati na dalji urbani razvoj grada, ali i na razvoj lokalne ekonomije i turizma. Inovativna tehnološka rešenja, kreativnost, ali i iskrena i bezrezervna podrška Telekoma Srbija koju smo dobili, u tome će nam, svakako, presudno pomoći", rekao je Ivan Lalić, direktor Miksera. Upotrebom naprednih tehnoloških rešenja i interakcijom sa publikom posredstvom novih platformi, Mikser i Telekom Srbija afirmišu ulogu kreativne industrije u stvaranju novih vidova komunikacije i oživljavanju četvrti Savamala, kao novog kulturnog centra zbivanja Beograda i Srbije. Link za download Mikser aplikacije možete pronaći na www.mikser.rs Prvu, najavnu emisiju Mikser magazina u celini možete pogledati na IPTV-u, u okviru opcije VoD - Video on demand. Među distributerima sadržaja pronađite Mikser.
