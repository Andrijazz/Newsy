> Izvor: B92
> Datum: utorak 18.03.2014
> Rubrika: kultura
> Naslov: 90. rođendan legendarnog Vojislava Bubiše Simića
> Članak:

U čast 90. rođendana i dugogodišnjeg stvaralaštva Vojislava Bubiše Simića, muzičara, kompozitora i dirigenta koji je tri decenije vodio Džez orkestar RTV Beograd, održaće se proslava koju organizuju RTS i producentska kuća "Intermedia Network" u Kamenoj sali Radio Beograda, u utorak, 18. marta, u 14 časova.

Uz muziku, izložbu fotografija sa najvećih nastupa Bubiše Simića, rođendansku tortu i u prisustvu velikog broja poštovalaca njegovog dela, dođite da u ritmu džeza ispišemo novu stranicu u biografiji ovog velikana. Vojislav Bubiša Simić će biti autor muzike na budućem igranom filmu i TV seriji "Bićemo prvaci sveta", producentske kuće "Intermedia Network". U filmu i TV seriji o tvorcima čuvene Jugoslovenske košarke i prvim košarkaškim koracima na našim prostorima, čiju režiju potpisuje Darko Bajić, pored Vojislava Simića, kao koautor muzike se pojavljuje i Zoran Kiki Lesendrić. Autor projekta "Bićemo prvaci sveta" je Zvonimir Šimunec a producenti su Dejan Petrović i Zvonimir Šimunec. -- Pročitajte preporuke za čitanje, slušanje i gledanje koje je posetiocima sajta b92 Vojislav Simić dao pre tri godine -- Bubiša Simić se smatra pionirom etno džeza u Srbiji i poznat je kao dirigent "Džez orkestra Radio-televizije Beograd" i kao kompozitor brojnih džez numera, tradicionalnih liturgijskih horskih pesama, orkestralne muzike, a takođe je komponovao i muziku za decu. Rođen je 18. marta 1924. godine u Beogradu gde i danas živi.

Od 1953. do 1985. godine Vojislav Simić je sa Džez orkestrom proputovao više puta našu zemlju, nastupao je na velikom broju džez koncerata i snimanja i gostovao je širom Evrope. Svakako da je najveći uspeh orkestra osvajanje prvog mesta u kategoriji velikih džez orkestara na prvom evropskom "Džez festivalu" održanom u Juan Les Pinsu, 1960 godine. Veliki uspeh je i nastup sa Maynardom Fergusonom u Zapadnom Berlinu, kao i odlične kritike koje je orkestar dobio nakon nastupa u Moskvi, Baden -Badenu, Pragu i Beču. Poznati džez komentator Willis Conover uvrstio je snimke orkestra u nekoliko svojih radio emisija na programu . Simić je bio kao gost dirigent u brojnim dvoranama širom Jugoslavije, istakao se i kao komopzitor dečjih pesama i učesnik dečjih festivala na kojima je u svojim delima promovisao svog omiljenog dečjeg pesnika Jovu Jovanovića Zmaja. Vojislav Simić napisao je i dve knjige pod nazivima "Susreti i sećanja" i "Sentimentalno putovanje". 