> Izvor: B92
> Datum:  
> Rubrika: kultura
> Naslov: Odlazak u večnost SF majstora Lušesa Šeparda
> Članak:

Lušes Šepard (Lucius Shepard), jedan od najznačajnijih pisaca naučne fantastike koji je na sebe skrenuo pažnju sredinom osamdesetih, preminuo je u 67. godini života.

Najviše mu je ležala forma novele, u prozi je bio žestok i politički angažovan, ali i filozofski raspoložen ili nadrealan. Glavni junaci su mu često ljubavnici čija veza je osuđena na propast, u okruženju koje se radikalno menja. Kao roudi rokenrol bendova krajem šezdesetih i sedamdesetih proputovao je pola sveta, između ostalog, posetivši i bivšu Jugoslaviju. U ranoj fazi opusa ističu se njegove setne priče "magijskog realizma" o visokotehnološkom ratu u džunglama Centralne Amerike, sakupljene u zbirku THE JAGUAR HUNTER (1987) i mozaik-roman LIFE DURING WARTIME (1987), a zemlje iz tog regiona ostaće mu omiljene lokacije i u kasnijim, lirskijim radovima. Šepard se uvek nalazio više koraka ispred svog vremena: romanom GREEN EYES je 1984. godine dekonstruisao zombije, novelom "Eternity And Afterward" rusku mafiju, a romanom A HANDBOOK OF AMERICAN PRAYER je 2004. godine uspeo da parira čak i jedinstvenom Čaku Polaniku. Njegovi filmski prikazi prepoznatljivo brutalnog stila sakupljene su u zbirku WEAPONS OF MASS SEDUCTION (2005). Jedina njegova knjiga objavljena u prevodu je THE GOLDEN (ZLATNA KRV, Okean, 2004) - i dan-danas sveža varijacija na temu vampirskog romana.
