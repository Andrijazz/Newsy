> Izvor: B92
> Datum: nedelja 23.03.2014
> Rubrika: kultura
> Naslov: 14-14: Simbolika nepostojećeg muzeja
> Članak:

Neizgrađeni Muzej revolucije na Novom Beogradu, od koga postoje samo temelji i podrum, okosnica je projekta "14-14" koji će predstavljati Srbiju na 14. Bijenalu arhitekture u Veneciji.
14-14 Autori: Marko Salapura, Aleksandar Hrib, Jelena Radonjić, Igor Sladoljev i Zlatko Nikolić Stručni saradnici: Srđan Keča i Andrea Palašti
14-14 Autori: Marko Salapura, Aleksandar Hrib, Jelena Radonjić, Igor Sladoljev i Zlatko Nikolić Stručni saradnici: Srđan Keča i Andrea Palašti
Projekat "14-14" odabran je među 29 prijavljenih na konkurs za izložbu u Paviljonu Srbije na 14. Bijenalu arhitekture, koje će biti održano od 7. juna do 23. novembra na temu "Fundamentals" (Osnove) - prema koncepciji Rema Kolhasa, dobitnika Zlatnog lava za životno delo 2012. i vlasnika još niza prestižnih nagrada, uključujući i Priker za 2000. Asocirajući nazivom "14-14" na protok vremena od 1914. do 2014. godine, odabrani rad, prema navodima žirija, sadrži višeznačni odgovor na Kolhasovu temu i u značenjskom i u formalnom smislu, prenosi portal SEEcult. Deo izložbe u Paviljonu Srbije čini video rad o neizgrađenom Muzeju revolucije, koji će biti emitovan u mračnom prostoru, dok će u drugom, svetlom delu biti predstavljena kompozicija od stotinu elemenata koji su korišćeni u arhitekturi na ovim prostorima u proteklih sto godina. Projekat prati i maketa - instalacija Muzeja revolucije koja će, u razmeri jedan prema jedan, biti postavljena na Ušću, u blizini mesta gde je bio zamišljen Muzej. Sudbina tog zdanja, prema navodima autora projekta, slika je društvenih promena na ovdašnjim prostorima.

Izbor Muzeja revolucije kao glavnog motiva rada "14-14", kako je naveo žiri, stvara paradigmu moderne ideje o progresu koji je karakterisao XX vek. Lokalna interpretacija značenja in situ je istovremeno i globalna, univerzalna metafora o krizi moderne i sudbini modernog pokreta u arhitekturi. Rad "14-14", osim interpretacije zadatih narativa o jednom veku arhitektonske produkcije, uključuje i faktor emocije i intuicije izborom objekta koji gotovo da ne postoji, a ipak predstavlja stvarnost i obeležje vremena modernosti. "U nastojanju da prezentira kontinuitet arhitektonske produkcije u vreme dominantne ideologije značajno je što ovaj rad, za razliku od drugih, ukazuje na našu posebnost i širinu pogleda na zajedništvo. Predstavljajući jedinstvenost ovih prostora izborom objekta koji nije realizovan iako postoji materijalni trag na terenu osvetljava se drugo i današnje lice na terenu. Tako se pored međunarodnog i jugoslovenskog stvara lokalni okvir za promišljnje tajne posebnosti", navedeno je u obrazloženju žirija, koji su činili Ljiljana Miletić Abramović (predsednica), Igor Marić (potpredsednik), Radivoje Dinulović, Milan Đurić, Vladimir Milenković, Miroslava Petrović Balubdžić i Borislav Petrović. Ambijentalni efekti izložbe postižu se uvlačenjem - usmeravanjem svetla i tame, transponujući trag svetla sa terena na potencijal - lanternu koju ima paviljon Srbije u Veneciji. Dominantan arhitektonski element paviljona je upotrebljen kao simbol, ali i kao artefakt. Simboličnost Muzeja revolucije, koji se na izložbi "gradi" pomoću maketa, prezentuje filmom i prikazuje na nekoliko planiranih lokacija, kao i simbolično transponovanje njegove pojavnosti u paviljonu Srbije u kontekstu stotinu drugih objekata, izgrađenih za poslednjih sto godina, višestruko simbolizuje vidljivo i nevidljivo u razvoju arhitekture na tlu Srbije i bivše Jugoslavije.

Rad "14-14" postavlja pitanje o revolucionarnosti arhitekture, dometima jednovekovne produkciju, arhitekture kao ultra politike Sve te upitanosti izložene su posetiocu u sugestivnom "crno-belom" prostoru. Učešće Srbije na 14. Bijenalu arhitekture organizuje Muzej primenjene umetnosti u Beogradu, u saradnji sa Udruženjem arhitekata Srbije i pod pokroviteljstvom Ministarstva kulture i informisanja Srbije koje je, u skladu sa proklamovanom politikom jačanja institucija, poverilo taj posao MPU. Komesar izložbe u Paviljonu Srbije je arhitekta i profesor Ivan Rašković. Tema 14. Bijenala "Fundamentals" (Osnove) fokusirana je na istoriju - na neizbežne elemente svekolike arhitekture koje koristi svaki arhitekta, svuda i u svako vreme (vrata, pod, plafon, itd.), kao i na evoluciju nacionalnih arhitektura u poslednjih sto godina. Kako je naveo Kolhas u obrazloženju teme, 14. Bijenale biće izložba o arhitekturi, a ne o arhitektama.

Kroz tri komplementarne manifestacije - koje će biti održane u Centralnom paviljonu, u Arsenalu, i u nacionalnim paviljonima - Bijenale će doneti novo razumevanje bogatstva osnovnog arhitektonskog repertoara, danas očigledno iscrpljenog. "Imalo je smisla 1914. godine govoriti o . U vreme sveprisutnosti Google-istraživanja i izravnavanja kulturalne memorije, od krucijalne je važnosti za budućnost arhitekture vaskrsnuti i pokazati te narative", poručio je Kolhas, uveren da će 14. Bijenale zbirnim prikazom istorije poslednjih sto godina kroz postavke u nacionalnim paviljonima generisati globalni pregled evolucije arhitekture ka jedinstvenoj modernoj estetici, a u isto vreme otkriti da su, uprkos globalizaciji, opstale jedinstvene nacionalne osobenosti i mentaliteti koji nastavljaju da egzistiraju i cvetaju uprkos tome što se međunarodna saradnja i razmena intenziviraju.
