> Izvor: B92
> Datum: ponedeljak 24.03.2014
> Rubrika: kultura
> Naslov: Izložba o počecima radija u Srbiji (FOTO)
> Članak:

Izložba "Počeci radiofonije u Srbiji" otvorena je danas u PTT muzeju povodom 90 godina od početka emitovanja radio-programa u našoj zemlji.

Direktorka Sektora za marketing Pošte Srbije Nela Bojović rekla je na otvaranju izložbe da je posle Prvog svetskog rata država shvatila koliko je značajna radiofonija ne samo za razvoj Srbije, već i za unapređenje društvenog života, te naložila resornom Ministarstvu pošta i telegrafa da razvija ovu oblast. Ministarstvo je donelo odluku da od 1. oktobra 1924. godine utorkom, četvrtkom i subotom, od 18.45. do 19.45 sati počne da se emituje redovan radi-program, čiji su sadržaj činili novosti, berzanski izveštaji, koncerti i druge korisne informacije. Bojović je kazala da se uloga Pošte ogledala u pružanju logistike, odnosno u njoj su građani prijavljivali radio-aparate, plaćali pretplatu i druge takse. Ona je dodala da je Pošta imala i posebnu komisiju koja je morala da utvrdi nelegalne korisnike, odnosno slušaoce radio-programa. Najviše pretplatnika je bilo među zanatlijama, činovnicima i trgovcima, a najmanje među studentima. Izložba će biti otvorena do 24. maja, a posetioci će moći da vide radio-aparate domaće i strane proizvodnje, među kojima su i detektor Viking iz 1926. godine, Konrat iz 1928, Ideal-Blaunkunpkt 4N iz 1929, Kosmaj iz 1949. i Moskvić iz 1953. Takođe, izložena su i originalna dokumenta koja ilustruju ključne godine razvoja u Srbiji - 1919, 1924. i 1929, među kojima i Rešenje Ministarstva pošta i telegrafa o redovnom emitovanju programa.. .. 