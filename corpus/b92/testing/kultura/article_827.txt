> Izvor: B92
> Datum: subota 15.03.2014
> Rubrika: kultura
> Naslov: Kišova biografija među najboljima u SAD
> Članak:

Knjiga britanskog autora Marka Tompsona o Danilu Kišu, jednom od najznačajnijih jugoslovenskih pisaca 20. veka, uvrštena je među pet najboljih biografskih izdanja 2013. godine u SAD.

Izbor nagrađenih dela sačinilo američko Nacionalno udruženje književnih kritičara (NBCC), prenosi SEEcult. Knjiga "Birth Certificate: The Story of Danilo Kis" (Krštenica - Priča o Danilu Kišu), u izdanju Kornel univerziteta, bila je među finalistima za Nacionalnu književnu nagradu kritike za 2013. godinu, koja je dodeljena 13. marta u Njujorku. Kišova biografija rezultat je gotovo dvodecenijskog Tompsonovog istraživanja lika i dela velikog pisca, ali i istorijskih i društvenih prilika na prostoru bivše Jugoslavije. Tompson je intervjuisao članove Kišove porodice, njegove prijatelje i poštovaoce kako bi proučio piščev život i istoriju regiona iz kojeg je ponikao. To mu je omogućilo da bolje razume i Kišova dela. Tompsonova knjiga, kako je navedeno u saopštenju NBCC-a, ujedno je i celovit vodič u destruktivne politike koje su, nedugo nakon Kišove smrti, dovele 90-ih godina na prostoru bivše Jugoslavije do najvećeg ratnog nasilja u Evropi posle Drugog svetskog rata. Tompson je autor i knjiga "Kuća od papira - Kraj Jugoslavije" i "Kovanje rata" o medijima u Srbiji, Hrvatskoj i Bosni i Hercegovini. Tompsonova knjiga o Kišu bila je u užem izboru za Nacionalnu književnu nagradu američke kritike u kategoriji biografskih dela, zajedno s knjigama o Lorensu od Arabije, Bahu, Marijan Mur i Džonatanu Sviftu. Nagradu je osvojilo delo "Jonathan Swift: His Life and His World" Lea Damroša o anglo-irskom satiričaru, esejisti, piscu pamfleta i pesniku, autoru "Guliverovih putovanja". Nacionalnu nagradu kritike NBCC dodeljuje već 40 godina.
