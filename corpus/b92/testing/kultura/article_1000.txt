> Izvor: B92
> Datum: petak 28.03.2014
> Rubrika: kultura
> Naslov: Izložba SPECTRUM Dušana Lilića u Parobrodu
> Članak:

U ponedeljak 31. marta od 20 časova u UK Parobrod otvara se izložba "SPECTRUM" autora Dušana Lilića.

Dušan Lilić, rođen je u Beogradu 1987. Fakultet za dizajn u okviru Union univerziteta upisao je 2006. godine i završava ga 2010. Nekoliko godina kasnije kako bi unapredio svoja znanja i obogatio iskustvo upisuje master studije na Fakultetu za medije i komunikacije, smer novi mediji. Izlagao je na brojnim grupnim izložbama u zemlji. Osim grafičkog dizajna, Dušan svoja interesovanja i kreativnost usmerava i na polje street art-a, fotografije i DJ-inga. Spectrum je prva samostalna izložba ovog autora koju čini skup tematski organizovanih, i stilsko-morfološki ujednačenih plakata. Posmatrajući izložene plakate, nije teško uočiti dizajnerovo primarno interesovanje za boju i geometrizaciju. Služeći se jezikom koloristicke igre, on unosi u svoje radove bitnost optičkog momenta i postavlja ga na visoki nivo. Specifičan "vazarelijevski" pristup tretiranju forme, dovodi do stvaranja njenog kretanja po podlozi uz pomoć precizno stvorene atmosfere prelamanja svetlosti. Autor u svojim delima vešto usklađuje tradicionalne elemente vizuelnog izražavanja poput korišćenja ramova i podloge, i jedan futuristički pristup obradi boje i samog sadržaja. Ovakav način modelovanja dovodi do stvaranja više dimenzija u kompoziciji, čemu doprinose i usijani spektri boja. Konfrotiranje prošlosti i budućnosti odigrava se i kroz korišćenje antropomorfnih formi koje su date u naznakama, gotovo kao eho tradicionalnih postulata. Ove obrise jedne završene i uredjene civilazacije nadjačavaju novi i viši oblici svesti dati kroz redukovane produkte valerskih metarmofoza. Dušan Lilić je deo niza najreprezentativnijeg timeline-a novog Parobrodovog galerijskog prostora u sezoni 2013/2014, koga su pre njega sačinjavali: Vanja Vikalo, Ivan Vidović, Jovan Mikonjić, Nikola Puzigaća, Nino Maljević, i nakon Lilića u aprilu Braća Burazeri. Izložba se otvara u ponedeljak 31. marta i traje do 13. aprila kao deo postavke UK Parobrod za manifestaciju Jevremovu, ulicu susreta.
