> Izvor: B92
> Datum:  
> Rubrika: kultura
> Naslov: Lira Vega i Xanax u petak u Dragstoru
> Članak:

U petak 28. marta u 23h u klubu Drugstore (Vojvode Bojovića 4) održaće se koncert beogradskih sastava Lira Vega i Xanax.

Grupa Lira Vega je nastala 1998. godine kao deo alernativne pozorišne trupe "Pozorište Šešira". Posle dve predstave i serije koncerata pod tim imenom, 2002. godine bend se odvaja od trupe i menja ime u "Lira Vega". Iza sebe ima veliki broj koncerata (po Srbiji, regionu, Poljskoj i Nemačkoj), nekoliko nacionalnih i regionalnih nagrada (Beovizija, Davorin, B92, MTS, Popbox...) i dva albuma ("Lira Vega" 2004. i "Sreća i Ljubav" 2009.). Bend trenutno radi kao duet i promoviše (još uvek neobjavljeni) album "Duhovi" i novi zvuk koji, osim prepoznatljivog vokala Zoje Borovčanin i gitare Vladimira Đorđevića, sadrži i ritam mašinu (Roland TR-808) i sint bas (Juno 60). Grupa Xanax je trenutno na prolećnoj turneji "Ova tama nije stvarnost 2014." Posle Subotice, Bačke Topole, Zrenjanina i Zaječara, očekuju ih nastupi u Beogradu, Arilju, Užicu, Požarevcu, Novom Sadu i Banja Luci.

Pesme Xanax-a obuhvataju širok spektar muzičkih stilova od psihodeličnog zvuka obogaćenog elektronskim uticajima do no wave disco-punk pesama plesnog karaktera. Neuobičajena postava benda koju čine dve analogne klavijature (Juno 106 i Korg), violončelo, bubanj i vokal doprinose karakterističnom zvuku benda. Prvi album, pod nazivom "Ispod Površine", objavili su 2012. godine, a aktuelni singl "Reč iz filma" se našao na listi top 50 najboljih singova 2013. Karte za koncert možete kupiti u pretprodaji u Bivšem baru (Kosovska 32) po ceni od 250 dinara, ili na ulazu po ceni od 250 pre i 350 posle ponoći. Isto veče nastupiće i DJ Grof K.T.I (italo disco, synth pop, minimal wave, new wave, disco, new beat...).
