> Izvor: B92
> Datum: utorak 25.03.2014
> Rubrika: kultura
> Naslov: Barzin - kanadska melanholija u Beogradu 6. aprila
> Članak:

U nedelju 6. aprila u Gun Club dolazi kanadski pevač, kompozitor i tekstopisac Barzin sa bendom. Njegov senzualni i melanholični stil prijaće ljubiteljima Sparklehorse, Leonarda Cohena, grupe Low ili Becka.
"Dođite da zajedno promišljamo o vremenu za nama, da maštamo o vremenu pred nama, i prepustimo se čaroliji jedne nesvakidašnje proleće večeri." Ulaznice su u pretprodaji po ceni od 800 dinara u kafeu Šikarica (Skadarska 22) i prodavnici ploča Pinball Wizard Records (Makedonska 30). Na dan koncerta 6. aprila cena ulaznice iznosiće 1000 dinara. Koncert počinje u 20h.
"Dođite da zajedno promišljamo o vremenu za nama, da maštamo o vremenu pred nama, i prepustimo se čaroliji jedne nesvakidašnje proleće večeri." Ulaznice su u pretprodaji po ceni od 800 dinara u kafeu Šikarica (Skadarska 22) i prodavnici ploča Pinball Wizard Records (Makedonska 30). Na dan koncerta 6. aprila cena ulaznice iznosiće 1000 dinara. Koncert počinje u 20h.
Gošća na koncertu biće mlada novosadska pevačica Dunja Dačić, koja nastupa kao Dojo (Dođo). Muziku pre i posle koncerta puštaće Zaokret DJ tim. Barzin Hoseini obitava na kanadskoj sceni skoro dve decenije. Na svoje muzičko putovanje krenuo je samostalno 1995. da bi usput ipak shvatio da "grupna terapija" daje bolje rezultate. Sa bendom koji čine iskusni kanadski muzičari snimio je tri albuma, od kojih je pretposlednji "Notes To An Absent Lover" iz 2009. dobio naročitu pažnju publike i kritike, kao istaknuti predstavnik melahnoličnog, "tihog" popa koji suptilno flertuje sa kantrijem, džezom i akustičnim ambijentalnim stilovima. Ovog februara stigao nam je izvrsni novi album "To Live Alone in That Long Summer", koji nastavlja put trasiran "beleškama", sa još upečatljivijim melodijama i stihovima, raskošnim aranžmanima i zavodljivom atmosferom grada koji sija u daljini kao glavna inspiracija. Barzinova muzika je elegantna i kontemplativna rabota, voli pažnju i strpljenje, kao, uostalom, sve dobre stvari u životu. Dok mračne žice violine plešu sa nemirnim klavirskim dirkama, dok vibrafon i bendžo smišljaju neku psinu, a metlice bubnja u stopu prate "zavijanje" pedal stil gitare - smenjuju se upečatljive i intimne urbane slike - priče o samačkom životu, stidljivim novim počecima, noćnim zabludama, jutarnjim samospoznajama, čežnji na praznim ulicama, propuštenim prilikama, novim generacijama... bezbroj nijansi sete, kroz koju promiče ponekad žaljenje, ponekad gorčina, ali nikad čemer, nikad očajanje. Baš kao na slici sa omota novog albuma - Barzin nam se poverava gledajući grad kroz sanjarsku izmaglicu, kao ultimativno romantično mesto, mesto okrutne lepote, mesto iskupljenja.

Dojo stvara muziku koja je duboko lična, uglavnom lo-fi, a često potpuno filmska - na vama je "samo" da izaberete film. Počela je da nastupa 2010. godine, a uz pomoć prijatelja Dunja je vremenom razvila specifičan zvuk i stil, puštajući da uticaji koje je godinama konzumirala zajedno isplivaju i kreiraju njen glas kroz poeziju. Dojo svojom gitarom, glasom i mešavinom zvukova iz prirode pokušava da ostvari ambijent nekad davno zaboravljene veze sa prirodom, a elektronika je tu da pojača uticaj modernog na naš svakodnevni život.
