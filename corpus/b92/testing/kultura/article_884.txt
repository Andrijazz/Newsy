> Izvor: B92
> Datum:  
> Rubrika: kultura
> Naslov: Uskoro Tolkinov prevod "Beovulfa"
> Članak:

Prevod "Beovulfa" koji je uradio Džon Ronald Rejel Tolkin i koji mu je poslužio kao inspiracija za "Hobita" i "Gospodara prstenova" biće objavljen prvi put gotovo 90 godina od kada je urađen.

"Beovulf: Prevod i komentari" biće objavljen u maju uz dodatak u vidu Tolkinovih priprema za predavanja koja je držao tokom 1930-tih. Urednik knjige je piščev sin Kristofer Tolkin koji je naveo da posvećenost detalju u predavanjima ukazuje na "jasnoću njegovu vizije". "Čini se kao da je ušao u izmišljenu prošlost, stajao pored Beovulfa i njegovih ljudi dok su pristajali na obalu Danske", rekao je Tolkin, a prenosi "Indipendent". "Beovulf" je napisan u 11. veku i to je najduža epska pesma na staroengleskom, a jedan preživeli rukopis čuva se u Britanskoj biblioteci. Ep je inspirisao brojne prevode uključujući i proslavljeni predvod irskog pesnika Šejmusa Hinija 1999. Ovo je drugo, "novo" Tolkinovo delo objavljeno od "Pada Artura", nedovršene poeme o kralju Arturu koja je objavljena prošle godine. Stjuart Li sa katedre za engleski jezik na Oksfordu kaže da je "Beovulf" ceo život oduševljavao Tolkina. "Proučavao ga je, predavao o njemu i, sa mnogim drugim srednjevekovnim tekstovima na kojima je radio, našao je svoj put u njegovu fikciju", rekao je Li i dodao da je svaki prevod i komentar Dž.R.R.Tolkina vredan pažnje i uzbudljiv. Tolkin je bio profesor anglosaksonskog na Pembruk koledžu u Oksfordu. "Hobita" je napisao pošto je završio prevod "Beovulfa" i na njegovu priču o pustolovinama Bilba Baginsa taj ep je značajno uticao. "Zmajevi u 'Hobitu' potiču direktno od zmajeva u 'Beovulfu'. Jahači Rohana u 'Gospodaru prstenova' takođe su zasnovani na tom epu", smatra Edvard Džejms profesor srednjevekovne istorije na Anglia Raskin univerzitetu. Džejms je dodao i da je Hinijev prevod doprineo tome da "Beovulf" stigne do ljudi koji ga u protivnom nikada ne bi pročitali. "Ovaj prevod namenjen je drugoj grupi koja možda nije čula za Hinija ali će čitati sve što je profesor Tolkin napisao".
