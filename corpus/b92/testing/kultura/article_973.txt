> Izvor: B92
> Datum: sreda 26.03.2014
> Rubrika: kultura
> Naslov: Smisao pisanja u (n)ovom veku
> Članak:

Danas (sreda 26. mart) u 19h u maloj sali SKC -a nastavlja se ciklus "Smisao pisanja u (n)ovom veku" tribinom na kojoj učestvuju Tanja Popović, Biljana Dojčinović i Vladislava Vojnović. Urednik i moderator je Vesna Kapor.

Da li je književnost jedina umetnost koja se, suštinski, ne uspeva užlebiti u vreme novih tehnologija i medija? Da li je marketing presudan za život knjige, i da li i na koji način, utiče i na "profesionalne čitaoce" - kritičare? Kako se stvaraju dominantne forme, zapravo kako se formira čitalački ukus? Šta su to poželjni modeli pisanja? Čuju se i mišljenja da novo vreme nije vreme velikih individualnih pokušaja, da će se pojedinci ostvarivati, isključivo kroz "projekte", jer savremeno društvo koje se javlja kao "sistem apsolutnog izobilja i slobode" ne traži i ne trpi angažman izvan sistema. Da li je štampana književnost još jedini izraz dubokog individualizma? Sledeća karika u nizu jesu javni nastupi kroz koje možemo oslušnuti trenutak u kome živimo. Stoga će ova tribina biti razmena mišljenja i traganje za smislom. Ukoliko istog ima.
