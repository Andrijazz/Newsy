> Izvor: B92
> Datum: ponedeljak 17.03.2014
> Rubrika: kultura
> Naslov: Filharmonija jednoglasno izabrala Tasovca
> Članak:

Dugogodišnji direktor Beogradske filharmonije Ivan Tasovac, ministar kulture i informisanja u ostavci, jednoglasno je izabran kao najbolji kandidat na konkursu za direktora Beogradske filharmonije.

Ovu je odluku na konferenciji za novinare jutros saopštila predsednica UO Beogradske filharmonije Ana Trbović. Ona je podsetila da se na konkurs prijavilo četiri kandidata čija je dokumentacija prihvaćena a programi objavljeni na sajtu Beogradske filharmonije i da je nakon obavljenog razgovora sa kandidatima UO doneo ovu odluku. -- Pročitajte i Šta Tasovac može da uradi sa Filharmonijom? -- Na konkurs za direktora Beogradske filharmonije od 17. januara prijavili su se akademski muzičari Nenad Marinković, Milorad Marinković, Saša Aleksić i Tasovac. Članovi UO razgovarali su sa tri kandidata jer je Nenad Marinković odustao od učešća na konkursu. Svi uslovi konkursa nosili su određeni broj bodova i svaki od kandidata na kraju konkursa dobio je ocenu, kandidat Tasovac dobio je svih sto poena. Detaljno obrazloženje rada UO u vezi konkursa biće uskoro objavljeno na sajtu BF. -- Pročitajte i Tasovac: Posle ulaska u politiku nema kajanja -- Ministarstvo kulture saopštilo je da je UO BF dostavilo dokumentaciju sa predlogom za imenovanje Tasovca za direktora i da će predlog razmatrati posle formiranja nove vlade.
