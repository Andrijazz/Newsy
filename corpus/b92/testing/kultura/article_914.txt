> Izvor: B92
> Datum: petak 21.03.2014
> Rubrika: kultura
> Naslov: XV Međunarodna smotra arheološkog filma
> Članak:

Narodni muzej u saradnji sa Ambasadom Republike Poljske, Gete institutom, Italijanskim institutom za kulturu, Institutom Servantes, Helenskim fondom za kulturu, Kulturnim centrom Islamske Republike Iran, Ambasadom Brazila i Univerzitetskom bibliotekom "Svetozar Marković", organizuje XV Međunarodnu smotru arheološkog filma, koja će se održati od 27. marta do 3. aprila u atrijumu Narodnog muzeja.
XV Međunarodna smotra arheološkog filma Atrijum Narodnog muzeja 27.03.-03.04. 2014.
XV Međunarodna smotra arheološkog filma Atrijum Narodnog muzeja 27.03.-03.04. 2014.
Narodni muzej redovni je domaćin ove smotre od 1998. godine, kada je u saradnji sa organizatorima Festivala u Roveretu, časopisom Archeologia Viva i Italijanskim institutom za kulturu u Beogradu, kod nas po prvi put organizovana ovakva manifestacija. Smotra nema takmičarski karakter i od samog početka je zamišljena kao revija najnovijih ostvarenja u produkciji dokumentarnog filma. Beograd je jedan od retkih evropskih gradova čija kulturna javnost ima prilike da se upozna sa najnovijim filmskim ostvarenjima iz oblasti arheologije i srodnih naučnih disciplina. Ove godine biće prikazani filmovi iz 8 zemalja - Poljske, Nemačke, Italije, Španije, Grčke, Irana, Brazila i Srbije. Izabrani filmovi odlikuju se visokim naučnim kvalitetom, ali i atraktivnim pristupom kulturnoj baštini, te tako omogućavaju ne samo stručnjacima već svima onima koje privlače stare civilizacije da se upoznaju sa značajnim i dragocenim svetskim spomenicima. To su uglavnom novosti i reportaže ali i obrazovni filmovi koji predstavljaju važna otkrića, izuzetna dostignuća prošlosti iz različitih civilizacijskih perioda. Publika će, svakako, na atraktivan i interesantan način biti upoznata sa najnovijim arheološkim istraživanjima kod nas i u svetu. Zbog velikog interesovanja publike predviđeno je da premijerne projekcije, koje će se svakog dana održavati od 20 časova, repriziraju sutradan od 17 časova.
