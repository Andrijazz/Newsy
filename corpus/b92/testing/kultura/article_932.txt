> Izvor: B92
> Datum: ponedeljak 24.03.2014
> Rubrika: kultura
> Naslov: Pozorišta traže izmenu zakona o zabrani zapošljavanja
> Članak:

Direktori profesionalnih pozorišta u Srbiji i Udruženje dramskih umetnika Srbije (UDUIS) zatražili su da buduća vlada u najkraćem roku predloži Narodnoj skupštini promenu Zakona o budžetskom sistemu u delu koji se odnosi na ograničavanje zapošljavanja u ustanovama kulture, saopštio je danas UDUS.

Na inicijativu Zajednice profesionalnih pozorišta Srbije i UDUS-a 21. marta je održan sastanak kojem su prisustvovali gotovo svi direktori pozorišta, predsednik UDUS-a Vojislav Brajović, državni sekretar u Ministarstvu kulture Dejan Ristić i pomoćnik ministra za savremeno stvaralaštvo Ana Vučetić. Povod je bio Zakon o izmenama i dopunama Zakona o budžetskom sistemu u delu koji se odnosi i na ograničavanje zapošljavanja i dodatnog angažovanja potrebnih zaposlenika u ustanovama kulture, čije "posledice vode dodatnom urušavanju ustanova kulture i mogu biti pogubne za oblast kulture". Vladina komisija dala je generalnu saglasnost svim korisnicima javnih sredstava u nadležnosti Ministarstva regionalnog razvoja i lokalne samouprave da broj lica zaposlenih na određeno vreme, lica angažovanih po ugovoru ili na druge načine zadrže na nivou stanja od 1. marta 2014. godine. Ta saglasnost važi do 30. juna, što znači do kraja pozorišne sezone. Ristić je naglasio da se istom procedurom mogu zapošljavati i kadrovi na neodređeno vreme, na upražnjena radna mesta, navodi se u saopštenju. Zahtev svih učesnika sastanka je da buduća Vlada u najkraćem roku predloži Narodnoj skupštini promenu pomenutog zakona kojom bi se oblast kulture trajno izuzela, jer "bez stalnog dodatnog angažovanja umetnika i saradnika različitih profila nije moguće funkcionisanje ustanova kulture". Bilo je reči i o problemu "solidarnog poreza" u javnom sektoru, kojim se oporezuju autorski honorari i "destimuliše rad i kreativnost u ustanovama kulture". Zaključeno je da treba uspostaviti još intenzivniju komunikaciju sa Ministarstvom, kako bi predstavnici ustanova kulture, u ovom slučaju pozorišta, mogli doprineti formiranju predloga za neophodna sistemska rešenja, izmenama zakona u delovima koji nanose štetu kulturi i donošenju novih akata koji će stimulisati kreativnost i podeliti odgovornost na svim nivoima - od zakonodavca, preko osnivača ustanova, direktora pozorišta, do samih stvaralaca. Potvrđeno je da će Ministarstvo uvažavati predloge UDUS-a za učešće kompetentnih članova u radnim grupama za izradu seta zakona iz oblasti kulture - Zakona o pozorištu, Izmena i dopuna Zakona o kulturi, Izmena i dopuna Zakona o budžetskom sistemu i drugih koji se delom odnose na pozorišnu delatnost, navodi se u saopštenju. Konstatovano je da je potrebno poboljšati komunikaciju Ministarstva kulture i lokalnih samouprava (osnivača pozorišta), jer i određeni propisi na lokalu determinišu rad pozorišta. Takođe je konstatovano da su predlozi upravnika pozorišta bili konstruktivni, a sastanak uspešan, koristan i obećavajući, jer nagoveštava da će zajedničkim delovanjem pozorišnih poslenika Udruženja i Ministarstva kulture biti razrešeni problemi u vezi sa specifičnostima angažovanja neophodnih ljudi u pozorištima. Važan je zajednički nastup na svim nivoima koji će imati za cilj jačanje svesti o potrebi pozorišnog stvaralaštva i profilisanja kulture kao veoma bitnog segmenta razvoja društva, zaključuje se u saopštenju.
