> Izvor: B92
> Datum: sreda 26.03.2014
> Rubrika: kultura
> Naslov: DLM nastupa bez struje u Parobrodu
> Članak:

Poznati rok bend Deca loših muzičara nastupiće 5. aprila, sa početkom u 20.30 sati, u Ustanovi kulture Parobrod u Beogradu, gde će se publici predstaviti u novom svetlu.

Sezona kreativnih unplugged nastupa poznatih muzičkih sastava, na kojima se bendovi predstavljaju u svojim neobičnim izdanjima, nastavlja se i tokom aprila. Priliku da otvori aprilske koncerte dobio je sastav Deca loših muzičara. "Već 25 godina Deca loših muzičara predstavljaju proverenu i posebnu vrednost na domaćoj rock sceni, koji svojoj publici nude jedinstveni spoj rokenrol zvuka sa moćnom duvačkom sekcijom. Ovo je nesvakidašnja i time uzbudljiva prilika da ih vidimo u intimnom okruženju Parobroda", izjavila je Milena Rajković, direktor UK Parobrod. Poznati beogradski bend, Deca loših muzičara, bili su jedan od najpopularnijih rok bendova tokom devedesetih godina. Njihov debi album nosi naziv "Dobar dan", izdat je 1993. godine, a sa drugog albuma "Prolećni dan" izdvojile su se pesme "Vlade Divac", kao i pesma "Konji ritma". Od aprila 2006. godine poznati pozorišni i filmski glumac, Ivan Jeftović postaje zvanično član grupe DLM. Partneri u projektu "Amstel unplugged", UK Parobrod i kompanija Amstel, udružili su se realizaciji ove kreativne ideje, kako bi svim ljubiteljima kvalitetnog zvuka pružili nezaboravan provod, ali i doživljaj novih mogućnosti izražavanja. Novi koncept "Amstel unplugged" koncerata, koji će se u Parobrodu održavati u kontinuitetu sve do maja 2014. godine, poseban akcenat stavlja na umetničku stranu muzike i na njenu ekspresiju. Cena karata, koje se mogu kupiti u UK Parobrod, svakog radnog dana od 9 do 22 sati, iznosi 700 dinara. Broj ulaznica je ograničen. Sledeći nastup rezervisan je za bend Svi na pod koji će se održati 16. maja. Parobrod je tokom protekle tri godine organizovao čak četiri potpuno različita muzička programa, klasičnu scenu, World Music, DasBoot jazz scenu i ediciju RockDorćoll, sa više od 80 koncerata. UK Starog grada osnovana je u martu 2010. godine i zahvaljujući entuzijazmu zaposlenih, ali i podršci opštine Stari grad, realizovala je više od 500 različitih programa.
