> Izvor: B92
> Datum:  
> Rubrika: kultura
> Naslov: Španski balet od plesa, ljubavi i strasti
> Članak:

Nacionalni balet Španije prvi put će nastupiti u Beogradu 28. marta od 20 časova u velikoj dvorani Sava Centra.

Najveća flamenko predstava ikad u našoj zemlji, sa preko 50 zvezdanih plesača, izvešće "Grito" i "Seviljsku svitu" - dve od najboljih koreografija na repertoaru ovog vrhunskog umetničkog ansambla. Bogato ukrašeni kostimi, predivna muzika, strastveni plesovi uz zvuke žive muzike i desetine kastanjeta u rukama plesača - jedna bajkovita priča, ispričana bez reči, život proživljen kroz veličanstveni ples.

Nacionalni balet Španije (NBŠ) već 35 godina popularizuje flamenko - ples pod zaštitom UNESKO-a, proglašen za nematerijalnu svetsku baštinu. Osnovan je od strane španskog Ministarstva kulture 1978. godine, nakon pada režima generala Franka, kada je Španiji bilo potrebno jačanje nacionalnog duha i kulture, te popularizovanje izvan granica zemlje. Prvi direktor NBŠ bio je Antonio Gades - amblemska figura španske koreografije. Flamenko je bio njegova strast i do kraja života Gades je najpredanije radio na njegovom popularisanju. U Gadesovoj koreografiji su nastala neka od najdivnijih plesnih dela, poput "Bolera" od Ravela i "Karmen". Nakon što je udaljen iz političkih razloga (bio je aktivista Španske komunističke partije), Antonio Gades je ušao u svet filma i blistavo odigrao glavnu ulogu u veličanstvenoj trilogiji Karlosa Saure "Krvava svadba" (1981), "Karmen" (1983) i "Ljubavna magija" (1986).

Nacionalni balet Španije ima tu privilegiju da je od svog osnivanja na državnom budžetu, što se nije promenilo ni kada je nastupila ekonomska kriza, iako su rashodi za ovu trupu od 80 ljudi i njene spektakle ogromni. Balet ima sopstvenu zgradu u Madridu - u prošlosti je to bila opštinska klanica, koja je u potpunosti preuređena, ima kulturni centar, kao i botanički ugao. Na očuvanju i savremenom razvoju španskog plesa tu rade plesne škole, sa decom još od osmogodišnjeg uzrasta, uz uslov da nastave i svoje obrazovanje. Njihova obuka traje do 15. godine, kada najbolji plesači pristupaju Nacionalnom baletu Španije. Prosečna starost plesača u ansamblu je 22 godine.
"Španski ples, podjednako kao i španska muzika, govori iz srca, i to uvek dopre do publike, bez obzira na mesto izvođenja", kazao je za B92 Antonio Naharo, direktor Nacionalnog baleta Španije, uočio beogradskog nastupa. Ceo intervju možete pročitati OVDE.
"Španski ples, podjednako kao i španska muzika, govori iz srca, i to uvek dopre do publike, bez obzira na mesto izvođenja", kazao je za B92 Antonio Naharo, direktor Nacionalnog baleta Španije, uočio beogradskog nastupa. Ceo intervju možete pročitati OVDE.
Bar ne klasični. Ne prave baš ni flamenko. Njihovi plesovi su razvijanje flamenka i drugih španskih stilova. Nacionalni balet Španije je jedino mesto na svetu gde se čuvaju tradicije španske klasične plesne škole. Španija ima dugogodišnju tradiciju pozorišnog plesa, plesa zarzuela i gracioznog eskuela bolera, koji su tokom 18. veka pretopljeni od francuskih i italijanskih plesova u španski stil. Osnovni cilj NBŠ je da očuva flamenko i eskuela bolero - drugi tradicionalni španski ples. On se pleše bez obuće i smatra se najtežim i najzahtevnijim plesom, koji zahteva posebnu preciznost. "Treba da pokažemo da je Španski nacionalni balet jedinstven. U svetu ima mnogo državnih baletskih kompanija kao što su Opera de Pari, Amerikan dens teatar, Nju Jork Siti balet, ali je Španski nacionalni balet svojevrstan i jedinstven. Mi smo jedini koji plešu španske plesove i flamenko. I treba da to pokažemo svetu", kaže direktor baleta poznati koreograf Antonio Naharo.

Za uspeh spektakala se računa ne samo plesno majstorstvo, nego i lepota i bogatstvo kostima. Oni se izrađuju sa posebnom stručnošću i preciznošću. Svaki od kostima se izrađuje ručno, za šta je potrebno oko tri meseca. Sve je posebno i namenski pravljeno - od rajsferšlusa do ukosnica za pričvršćivanje cveća i dekorativnih češljeva u kosi. U Beograd će za spektakl 28. marta stići kamion sa 12 tona tereta - opreme i scenskih kostima. Toalete balerina - haljine i obuća, čine veliki deo tereta. Težina haljina dostiže i do 15 kilograma zbog dugih velova i bezbroj nabora. Kako bi sve izgledalo dobro, u svlačionice Sava Centra se unose šivaće mašine, veš mašine, mašine za sušenje, oprema za peglanje, a o ansamblu Nacionalnog baleta Španije će se brinuti ekipa od 25 ljudi.

Spektakli Nacionalnog baleta Španije su praznik plesa, ljubavi i strasti. NBŠ je dobio nagradu za najbolji strani šou u Njujorškoj Metropoliten operi, u Japanu je osvojio Nagradu kritike, a u Meksiko Sitiju nagradu za najbolji spektakl Bellas Artes teatra. Tokom 2008. i 2010. godine Nacionalni balet je dobio "Nagradu teatro de Rohas" za najbolju plesnu izvedbu, a avgusta 2010. Međunarodni festival "Cante de Las Minas La Unión" mu dodeljuje vanrednu nagradu zbog velelepnog načina na koji čuva i širi flamenko. Nedavno su španski bajlaoresi pobrali uspeh i vatrene aplauze na nizu spektakularnih nastupa na Dalekom Istoku - Šangaj i Peking, kao i u obnovljenom Boljšom teatru u Moskvi i Mariinskom teatru u Sankt Peterburgu. Uz ime Nacionalnog baleta Španije se vezuje stvaralaštvo velikih plesača, kao što su Hoakin Kortes, Eva Uerbabuena, Hose Antonio, Karmen Amara, Aurora Pons, Nana Lorka, Aida Gomes i mnogih drugih. Sa ovom trupom je Hoakin Kortes učestvovao u spektaklima na mnogim svetskim scenama kao što su Metropoliten opera i Kremaljski kongresni centar. NBŠ i danas je umetnička formacija plesnih kraljeva, koja postavlja i širom sveta izvodi nezaboravne koreografije. Gostovanje Nacionalnog baleta Španije u Beogradu je podržano od strane Ambasade Španije u Srbiji i Instituta Servantes. Ulaznice za ovaj plesni spektakl su u prodaji preko Eventim mreže i na blagajni Sava Centra po cenama od 2.300, 3.400 i 4.600 dinara.
