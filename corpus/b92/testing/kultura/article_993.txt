> Izvor: B92
> Datum: petak 28.03.2014
> Rubrika: kultura
> Naslov: Sve manje ljudi ide u bioskope
> Članak:

U bioskopima u Srbiji tokom 2012. godine prikazano je 149 filmova, a gledalo ih je 2.369.879 ljudi, objavio je danas Filmski centar Srbije najnovije obrađene podatke, u saradnji sa Zavodom za statistiku.

Prema nezvaničnim procenama, poseta u 2013. je dalje opala, ali su za ovu, 2014. godinu prognoze bolje, jer se uskoro otvara novi multipleks u Beogradu, sa više od 2.000 mesta. U ponudi tokom 2012. bilo je 16 domaćih filmova, čak 79 američkih, 50 evropskih i samo četiri iz ostalih produkcija. Domaći filmovi privukli su 463.315 gledalaca (što je ispod četvrtine ukupne publike), američki 1.472.925, evropski 381.152, a ostali 52.487. Tokom te godine redovno je radilo 76 bioskopa, sa ukupno 117 ekrana, još 19 bioskopa povremeno, kao i dva art bioskopa, uz desetak privatnih prikazivača, a ostali su delovali pri centrima za kulturu. U Srbiji je digitalizovano samo 11 bioskopa - sedam, u Beogradu, dva u Nišu i po jedan u Novom Sadu i Kragujevcu. Naš predstavnik u fondu Eurimaž Vladimir Tomčić rekao je da je na nedavnom sastanku u Budimpešti prihvaćeno da još dva bioskopa (jedan u Nišu i jedan u Novom Sadu) uđu u mrežu "Europa sinemas", te će dobiti podršku evropskog fonda za digitalizaciju.
