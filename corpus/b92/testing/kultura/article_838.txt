> Izvor: B92
> Datum: nedelja 16.03.2014
> Rubrika: kultura
> Naslov: Boris Berezovski uzdrmao Kolarac
> Članak:

Pjanista velikog ugleda, moćne, neobuzdane snage interpretacije Boris Berezovski održao je u prepunoj sali Kolarčeve zadužbine solistički koncert u okviru ciklusa Velikani muzičke scene.

Svaki susret sa jednim od najvećih klavirskih virtuoza, umetnikom snažnih osećanja, velikog senzibiliteta, nepredvidivim i neukrotivim Berezovskim drugačiji je. Dobro poznat publici u Beogradu, do sada je nekoliko puta nastupao kao solista, u klavirskom duu, kao član trija, a poslednji resital u sali Kolarca održao je u novembru 2006. godine. Berezovski je "uzdrmao" Kolarac izuzetnim programom, virtuoznim klavirskim biserima francuskih impresionista, izborom prelida Kloda Debisija, koga ranije nije svirao i moćnim tumačenjem tehnički zahtevnog klavirskog ciklusa "Gaspar noći" Morisa Ravela. Drugi deo koncerta Berezovski je posvetio delima svog sunarodnika, poznog romantičara Sergeja Rahmanjinova, kompozitora, dirigenta i jednog od najvećih pijanista 20.veka, legendarne snage interpretacije, izveo je njegove Etide slike op.39. i sonatu op.36, br.2. Pijanista iskonske snage, jedinstvenog raskošnog telenta, predstavnik takozvane ruske pijanističke škole, Berezovski živi intenzivno kao što i svira. Iz rodne Moskve gde je studirao na Konzervatorijumu u klasi Eliso Virsaladze stupa na svetsku scenu. Posle debija u londonskom Vigmor holu, 1988. godine, "Tajms" ga je opisao kao "umetnika koji obećava, muzičara posebnog dara, virtuoza velike snage". Živeo je u Parizu, Londonu i sada ponovo u Moskvi. Redovno svira sa čuvenim orkestrima kao što su Berlinska filharmonija, Drezdenska Štatskapele filharmonija, Minhenska filharmonija, orkestar Marinski, Mađarska nacionalna filharmonija, Londonska filharmonija, Francuski nacionalni orkestar, rimska Nacionalna akademija Sveta Cecilija, Švajcarski orkestar Roman i Njujorška filharmonija. Često gostuje sa Berlinskom filharmonijom, orkestrom Bečkog konzervatorijuma, Amsterdamskim orkestrom, sa pariskim orkestrima Šanzelize teatra i Sal Plejera, Briselskim orkestrom lepih umetnosti. Nastupao je sa Ruskim nacionalnim orkestrom, kojim je dirigovao Pletnjov, Pariskim orkestrom pod upravom Borejka, Filharmonijom Hong Konga, pod dirigentskom palicom Van Zvedena, Berlinskim simfonijskim orkestrom i dirigentom Sokijevom. U Aziji je svirao sa NHK simfonijskim orkestrom i u Santori holu u Tokiju. Nastupao je na festivalima u Verbijeu, Salcburgu i Rok d' Anteronu, kao i na recitalima u Rojal festival holu u Londonu. Berezovski je umetnički direktor Pijanoskopa u Boveu od 2013.godine.
