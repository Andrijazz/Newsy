> Izvor: B92
> Datum: nedelja 16.03.2014
> Rubrika: kultura
> Naslov: Kako su se Nemci ponovo zaljubili u Hitlera
> Članak:

Možda je preciznije pitanje - kako je satiričan roman o Hitleru u 21. veku postao književni hit u Nemačkoj?

"Malo-pomalo, moje prisustvo ispred kioska počelo je da izaziva određene probleme. Moja ličnost je, posebno kod mlađih radnika, izazivala određenu veselost, pa čak i priznanje, izražavano kroz reči kao što su . Meni su one bile nerazumljive, ali je njihov izraz lica bio dovoljan da zaključim kako me ti mladi ljudi veoma poštuju." Ovako govori Hitler u leto 2011. godine, nakon što se probudio na pustoj poljani u Berlinu. Ili mu bar te reči u usta stavlja pisac Timur Vermes u satiričnom romanu "Opet on". Nema rata, ni partije, ni Eve. U Berlinu vlada mir, pohode ga hiljade stranaca, a politiku zemlje vodi Angela Merkel. Nakon što se probudio u Berlinu, šezdeset i šest godina posle svoje navodne smrti ovaj istorijski lik zatekao se u današnjem dobu, i mimo svake verovatnoće započinje novu karijeru - na televiziji. Ova jetka satira predstavlja Hitlera kao čoveka od krvi i mesa koji na svoj način shvata i analizira okruženje u kome se zatekao, munjevito i oštro uočavajući ljudske slabosti. Zemlja u kojoj se probudio cinična je, beskonačno lakoma na uspeh čak i posle nekoliko decenija nemačke demokratije.

Knjiga je postala veliki hit u Nemačkoj, nadmašivši čak i kralja bestselera Dena Brauna i njegovu novu knjigu "Pakao". Do sada je prodato više od 1.3 miliona primeraka knjige na nemačkom, a za proleće se spremaju se i prevodi na 35 jezika. Knjigu je na srpskom jeziku ovih dana objavila izdavačka kuća "Laguna". Svakako je zanimljivo i to da je Vermes izabrao da svoje delo piše u stilu kojim je Hitler ispisivao "Mein Kampf", knjigu koja je poput nacističkih simbola danas zabranjena u Nemačkoj. Za tržište evropske unije određena je i cena knjige od 19.33 evra, koja simbolično predstavlja godinu HItlerovog dolaska na vlast, piše britanski "Daily Telegraph" u tekstu pod nazivom "Kako su se Nemci ponovo zaljubili uz Hitlera". Trejler za knjigu pogledan je na jutjubu više od 100.000 puta. Poređenja radi, trejler za drugi nemački bestseler "19 minuta" beleži oko 6.000 pregleda. Vermesova knjiga bila je glavna tema brojnih zabavnih programa, a u najavi je i prenošenje knjige na veliko platno. Većina nemačkih kritičara u početku je ignorisala knjigu, a nekoliko objavljenih kritika nije pozitivno ocenilo Vermesovo delo. Levičarski "Die Tageszeitung" ocenio je da je u pitanju "smrtno dosadno delo", dok je "Süeddeutsche Zeitung" zamerio piscu zbog načina na koji je HItleru pripsao osobine šarmantnog šaljivdžije, čineći tako njegova zlodela znatno umanjenijim. Vermers, inače novinar po profesiji, tvrdi kako je odbio da prikaže Hitlera kao monstruma sa ciljem da natera čitaoca da razmisli zašto je toliko "običnih Nemaca" pomagalo Hitleru i da li bi i čitalac sam to učinio da se zatekao u vihoru rata. Nije ni čudo što se Evropa, uključujući i samu Nemačku, ubrzo zapitala da li je "normalno" smejati se Hitleru i smejati se sa Hitlerom "Prvo smo pokušali da ga uopšte ne pominjemo, potom smo ga prikazivali kao monstruma. Onda smo počeli da zbijamo šale sa njim. Ovo je samo sledeći korak", objasnio je Vermes u intervjuu za "Stuttgarter Nachrichten". Knjiga "Opet on" svakako nije prvi put da Hitler izaziva lavine smeha,. Nije teško prisetiti se izvanrednog Čarlija Čaplina u filmu "Veliki Diktator", a svojevremeno je i Pajtonovac Džon Kliz uplovio u lik "Gospodina Hitlera". Da li je došao na red i trenutak da se smejemo ne samo Hitleru, već i sa njim pod ruku? Odlomak iz knjige "Opet on", koju je na srpski preveo Slobodan Damnjanović, možete pročitati OVDE.
