> Izvor: B92
> Datum:  
> Rubrika: kultura
> Naslov: Dvostruki CD na rođendan najstarijeg pijaniste u Srbiji
> Članak:

Povodom 102. rođendana profesora i pijaniste Andreje Pregera, Fakultet muzičke umetnosti objavio je dvostruki kompakt disk iz bogate izvođačke zaostavštine ovog uglednog umetnika, najstarijeg živog pijaniste u Srbiji.

Rođendanska promocija biće održana 22. marta u 19 časova, u sali Jevrejske opštine, uz slavljenika, profesora Pregera, promociji će prisustvovati kolege, profesori FMU, nekadašnji studenti, prijatelji i poštovaoci, najavili su organizatori FMU i Jevrejska opština. Dvostruki kompakt disk profesora i pijaniste Pregera izdao je FMU, a na luksuznom audio izdanju nalazi se tek deo bogate izvođačke zaostavštine Pregera iz oblasti kamerne, orkestarske i solističke muzike, a naročita je pažnja posvećena interpretaciji dela domaćih autora. Preger je rođen 20. marta 1912. godine u Pečuju gde je sa pet godina počeo da uči klavir. Posle Prvog svetskog rata preselio se sa porodicom u Zagreb i kod renomiranog pedagoga Sidonije Gajger uči klavir. Prvi javni nastup budući pijanista održao je sa osam godina a sa 18 godina odlazi u Lajpcig gde na Konzervatorijumu radi sa istaknutim pijanistom Maksom Pauerom i Oskarom Hermanom. Posle godinu dana, iz porodičnih razloga, vraća se u Zagreb gde 1931. upisuje Muzičku akademiju u klasi Antonije Gajger Ajnhorn i Pravni fakultet u Beogradu a zatim u Zagrebu. Nakon diplomiranja radio je kao advokatski pripravnik i neposredno pred rat kao advokat. Po kapitulaciji Italije pridružio se partizanskom pokretu NOV Jugoslavije i postao član Kazališta narodnog oslobođenja. Posle Drugog svetskog rata nastanio se u Beogradu gde i danas živi sa porodicom. U poslednjih 65 godina Preger je ostvario raznovrsnu i bogatu koncertnu, pedagošku, spisateljsku i društvenu delatnost. Na solističkim koncertima u zemlji i inostranstvu Preger je izveo širok repertoar dela Baha, Mocarta, Betovena, Šopena, Bramsa, Griga, Debisija i Ravela. Sa kolegama Aleksandrom Pavlovićem i Viktorom Jakovčićem osnovao je renomirani Beogradski trio koji je tokom četvrt veka postojanja izveo niz značajnih dela kamerne muzike. Dugogodišnjim intenzivnim delovanjem ovaj trio je postavio najviše profesionalne standarde koji su ostali uzor svim kasnijim ansamblima slične vrste u regionu. Posebno mesto u Pregerovoj koncertnoj delatnosti zauzima saradnja sa oko sedamdeset violinista, čelista, flautista i kamernih sastava. Od ovog impozantnog broja, po svojim ostvarenjima, ističu se njegovi nastupi sa domaćim umetnicima Petrom Toškovim, Aleksandrom Pavlovićem Brankom Pajevićem, Jovanom Kolundžijom, Ksenijom Janković i Stefanom Milenkovićem. Posebno plodonosnu saradnju koja je u nekim slučajevima trajala po nekoliko decenija, Preger je ostvario sa vodećim umetnicima svetskog glasa među kojima su Andre Navara, Henrih Šering, Leonid Kogan, Danil Šafran, Vaša Pšihoda, Pjer Furnije, Ruđero Riči, Žan Pjer Rampal i Janoš Štarker. Preger je tokom svog pedagoškog rada na Muzičkoj akademiji u Beogradu (Fakultet muzičke umetnosti) i na Akademiji umetnosti u Novom Sadu iz svoje klase izveo oko šezdeset diplomaca i magistara klavira. Poliglota i umetnik širokih interesovanja, Preger je kroz svoj spisateljski rad ispoljio zanimanje za niz problema muzičkog stvaralaštva i izvođaštva. Pisao je muzičke kritike koje su emitovane na Radio Beogradu, autor je brojnih odrednica u Muzičkoj enciklopediji Jugoslavije. Njegova knjiga "Šopen" (1999) koju je posvetio ovom poljskom umetniku, na pristupačan i zanimljiv način artikuliše neke aktuelne muzikološke stavove o ovom romantičarskom stvaraocu. Knjiga je izraz Pregerovog dubokog divljenja prema delu jednog od njegovih omiljenih kompozitora.)
