> Izvor: B92
> Datum: subota 22.03.2014
> Rubrika: kultura
> Naslov: Toni Benet: Današnji pop je užasan
> Članak:

Toni Benet je kritikovao stanje u modernoj pop muzici, opisujući većinu pesama kao "užasne".

Ovaj 87-godišnji pevač, rekao je u programu Radija 4 BBC da pesme više nemaju "trajan kvalitet" i da se izdavačke kompanije danas više fokusiraju na zaradu, nego na kvalitet muzike. "Pesme koje su napisane danas, uglavnom su užasne. Ovo je veoma loš period u svetu muzike i to širom planeete. Korporacije misle da su među publikom neznalice, pa je njihov stav da joj ne nude ništa inteligentno jer se to 'neće prodavati'", kaže Benet. "Odrastao sam u eri kada su izdavačke kompanije prodavale ploče svima, a pesme su slušale cele porodice. Danas kompanije propadaju jer akcenat stavljaju samo na mlade, što mislim da je glupo. Propuštaju na hiljade ljudi koji bi voleli da kupe album, ali to ne čine jer on nema više trajan kvalitet". Benet je dodao da ima "još mnogo da nauči o muzici", a na pitanje kada će se penzionisati odgovorio je: "Recimo da će to biti dana kada umrem. Ovo je za mene divno zanimanje. Mogu reći da nisam radio ni dana u životu". Benet će 24. marta objaviti poslednju kolekciju "The Classics". Ranije se udružio sa Lejdi Gagom na albumu "Duets II" 2011. a najavio je i buduće saradnje sa još nekim pevačima.
