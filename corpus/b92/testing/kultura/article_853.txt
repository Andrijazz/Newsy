> Izvor: B92
> Datum: ponedeljak 17.03.2014
> Rubrika: kultura
> Naslov: "Heroj" najavljuje koncert grupe E-Play
> Članak:

Beogradski sastav E-PLAY novim singlom pod nazivom "Heroj" najavljuje koncert u Gan klubu koji je zakazan za subotu 22. mart u 22h.

Pesma "Heroj" otvara novi album "Obični ljudi" i dokaz je da se ovaj bend nije umorio od energičnih brzih pesama sa eletro detaljima. U pesmi Heroj dominantna i energična Majina bass linija praćena Trutovim modernim prizvukom bubnja i Danilovim atmosferičnim gitarama glavno je obeležje ovog sastava. E-Play će nastupiti u beogradskom klubu Gun i promovisaće najnoviji album "Obični ljudi." Povodom toga Maja Cvetković (basistkinja I pevačica) je izjavila: "Dugo nismo svirali u Beogradu i jedva čekamo da se susretnemo sa publikom. Sviraćemo dosta pesama sa albuma "Obični ljudi" ali nećemo zaobići naše stare hitove sa prva tri albuma. Želimo da taj dan bude "Divan dan" za nas i našu publiku i daćemo sve od sebe da tako i bude"

Cena ulaznice za koncert u Gan klubu u pretprodaji iznosi 500 dinara i mogu se kupiti u kafeu Šikarica, Skadarska 22. Na dan koncerta cena ulaznice iznosiće 700 dinara. Sastav E-play počeo je ovogodišnju koncertnu sezonu nastupom u Nišu gde je oduševio publiku, a za naredni period je najavio koncerte u Pančevu 5.04. i Novom Sadu 11.04. Kako je bilo na koncertu u Nišu možete pročitati na sledećem linku. E - play iza sebe ima četiri studijska albuma, a trenutno sviraju u postavi Maja Cvetković, Danilo Nikodinovski i Goran Ljuboja Trut. U Gan klubu će imati i gostujući prateći vokal Kiku Jovanovic.
