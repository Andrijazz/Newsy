> Izvor: B92
> Datum: sreda 26.03.2014
> Rubrika: kultura
> Naslov: EXIT: The Afghan Whigs i ADF na "Fusion" bini
> Članak:

Organizatori EXIT festivala najavili su prva imena "hedlajnera" na manjim binama: na "Fusion-u" nastupiće Asian Dub Foundation (VB), The Afghan Whigs (SAD), Mighty Oaks (Nemačka), Tricot (Japan), dok je prvo ime za "Riffs&Beats" Jambinai (Južna Koreja).

Nakon nikad snažnijeg X-Bass programa na čelu sa Skrillexom i Rudimentalom i neverovatnih back to back nastupa na Dance Areni, koje predvode Disclosure i Carl Cox, virus megalomanije zahvatio je i Fusion binu, čija prva imena obećavaju da će program na trećoj najvećoj bini festivala biti bolji nego ikada do sada. Hedlajneri Fusiona 2014 su ni manje ni više nego našoj publici omiljeni ASIAN DUB FOUNDATION (UK), a u stopu ih prate THE AFGHAN WHIGS (SAD), MIGHTY OAKS (Nemačka) i TRICOT (Japan), dok im se na Riffs&Beats bini pridružuje JAMBINAI (Južna Koreja)! Od britanskog daba, preko korejskog ambijentalnog metala, i nemačkog indi-folka, sve do kultne Amerikane i japanskog alternativnog roka, na Fusion i Riffs & Beats bine dolaze gitare, bubnjevi, basovi, daire i tradicionalni instrumenti iz Amerike, Evrope i Azije! Domaćoj publici omiljeni midi ratnici 21. veka, Asian Dub Foundation dolaze u petak, 11. jula na Fusion binu. Njihov zvuk je kombinacija džangl ritmova, daba, pank rok gitara, sitra i tradicionalnih indijskih melodija. Tokom svoje duge i plodne karijere ADF delili su binu sa muzičkim velikanima poput Rage Against The Machine, The Cure i Radiohead. Na letnjoj turneji predstaviće svoj novi album "The Signal and Noise", objavljen krajem prošle godine u Japanu, a nedavno i u ostatku sveta. Ne propustite koncert ovih majstora nastupa, koji važe za jedan od najboljih lajv bendova na svetu, sposobnih da svaku svirku učine jedinstvenom i nezaboravnom. Kultni američki rok bend, The Afghan Whigs, najavio je svoj sedmi po redu, povratnički album, "Do to the Beast", vraćajući se na scenu alternativnog roka u velikom stilu. Sastav koji je izvršio ogroman uticaj na mnoge pripadnike žanra, prezentovao je svoje muzičko umeće i sve ono što nas očekuje na ovom albumu, koji izlazi ovog proleća, poslednjim singlom "Algiers". Prvoborci grandž zvuka i pioniri Amerikane vraćaju se sa svojom mračnom poezijom gradskih ulica koja se graniče sa crnim humorom, 10. jula na Fusion binu.

Na istom mestu, ali poslednji dan festivala nastupiće i nemački Mighty Oaks, koje čine tri momka iz tri različite države. Usred elektronskog Berlina, Amerikanac, Italijan i Britanac napravili su sebi indi-folk utočište, u kojem stvaraju nenametljivu, a opet moćnu muziku koja je za kratko vreme očarala internet zajedincu. Dubinu suptilnom zvuku akustičnih gitara, mandolina i daira daju nijanse električne gitare, basa i bubnja, stvarajući pesme o ljubavi i prirodi. Do sad su svirali kao predgrupa Kings of Leon i Chvrches, prvi studijski album "Howl" objavili su pre nepunih mesec dana, a poslednji singl "Brother" postao je pravi hit u indi krugovima. Ko bi pomislio da će 2014. godine južnokorejski ambijentalni metal bend osvojiti svetske festivale? Potpuno jedinstveni post-rok, post-avangardni zvuk Jambinai pravi putem tradicionalnih korejskih instrumenata, uz podršku električnih gitara i elektronike. Nakon velikog uspeha prvog albuma "Difference", korejski petočlani sastav najavljuje i svoj drugi album, zakazan za maj 2014. Savršen bend za Riffs&Beats binu na kojoj nastupaju u nedelju, 13. jula. Isti dan na Fusion dolazi i japanski alternativni rok sastav iz Kjota, Tricot. Tri devojke i momak za bubnjevima izgledaju kao da su upravo izašli iz reklame za žvakaće gume, a njihova melodična, eksperimentalna muzika toliko je zarazna da će vas naterati da ceo dan skakućete uz post-rok ritmove sa uzbudljivim i nepredvidivim tranzicijama. Debi album "T H E" objavili su u oktobru prošle godine, a tokom prethodne dve godine svirali su na najvažnijim japanskim muzičkim festivalima, kao što su Fuji Rock i Rock In Japan. Ovog leta kreću na osvajanje Evrope, te budite među prvima koji će ih čuti na ovom kontinentu!
