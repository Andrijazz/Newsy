> Izvor: B92
> Datum: nedelja 16.03.2014
> Rubrika: kultura
> Naslov: Ruska predstava najbolja na festivalu “Slavija”
> Članak:

Na 13. međunarodnom pozorišnom festivalu "Slavija 2014." pobedila je predstava "Ženidba" Nikolaja Gogolja, u režiji Sergeja Fedotova, u izvođenju Pozorišta "Kod mosta" iz Perma (Rusija), kojem je pripala statueta Don Kihot.

Svečanim proglašenjem odluke žirija večeras je u pozorištu "Slavija" završen festival na kojem je od 9. marta učestvovalo sedam predstava iz Rusije, Izraela, Egipta, Kazahstana i Srbije. Predsednik žirija bio je teatrolog prof. dr Raško Jovanović, a članovi američki dramski pisac Nik Ularu i teatrolog iz Makedonije Risto Stefanovski. "Ruski umetnici izveli su poznatu Gogoljevu komediju integralno, bez skraćenja teksta. To im je omogućilo da istovremeno brojne replike proprate duhovitim scenskim radnjama u okviru dinamično realizovanog mizanscena, što je rezultovalo efektnom scenskom prezentacijom Gogoljevog humora", ocenio je žiri. "Predstava je primer savremenog rediteljskog prilaza, uz poštovanje osnovne ideje dela. Poseban uspeh je u ostvarenoj komunikaciji sa gledalištem koje je sa odobravanjem prihvatilo čitavu predstavu", dodaje se u obrazloženju.
