> Izvor: B92
> Datum: nedelja 23.03.2014
> Rubrika: kultura
> Naslov: Zvezda broj 1 koju nećete prepoznati
> Članak:

Pogled na njenu fotografiju možda vam neće pomoći da se prisetite neke njene uloge, čak ni njeno ime možda vam neće zvučati poznato, ali ona izvodi jedan od trenutno najvećih hitova na planeti.

Svega je šest albuma sa muzikom iz filmova uspelo da se dokopa prvog mesta Bilbordove liste najprodavanijih albuma. Najveći uspeh svakako su zabeležile "Priče sa zapadne strane" koje su listom vladale 54 sedmice, tokom 1962, i 1963. godine. Od srceparajuće hit muzike iz Titanika prošle su skoro dve decenije, i posle spektakla Džejmsa Kamerona nijedan film nije uspeo da se domogne vrha liste. Situacija se promenila ovog proleća kada je album sa muzikom iz Diznijevog filma "Zaleđeno kraljevstvo" (Frozen) dospeo na prvo mesto, i to najviše zahvaljujući hitu "Let it go", koji izvodi Idina Menzel. Reč je o prvom Diznijevom dugometražnom filmu koji je osvojio Oskara za najbolje animirano ostvarenje i koji je uspeo da zaradi više od milijardu dolara na blagajnama širom sveta. Film je imao i veliki uspeh u domaćim bisokopima, pa se još uvek prikazuje u nekim beogradskim dvoranama.

Međutim, osim uspeha na blagajnama, "Zaleđeno kraljevstvo" beleži i veliki uspeh u muzičkom svetu. Priča je dobila i dodatan vetar u leđa nakon dodele Oskara, gde je Menzel izvela pesmu "Let it go", koja je potom i nagrađena za najbolju originalnu numeru iz filma. Album sa muzikom zaseo je na vrh Bilbordove liste albuma, a na naslovnoj stranici novog broja časopisa, koji izlazi 29. marta, posle niza muzičkih zvezda upravo se nasal Idina Menzel, u čijoj biografiji kao glavno zanimanje piše - glumica! Menzel je zapravo zvezda Brodveja i svoju pozorišnu karijeru počela je ulogom u popularnom komadu "Rent". Ulogu je dobila tako što je reditelju Majklu Grifu slomila srce, otpevavši pesmu "When a Man Loves a Woman". Ali put do zvezda nije bio jednostavan za ovu glumicu raskošnog glasa. Nakon prvobitnog uspeha na brodvejskim daskama pevala je često po svadbama i ponekoj bar micvi. Čak je i njena saradnja sa Diznijevim studiom počela jednim NE, otkriva ona u novom broju Bilborda.

Naime, Menzel se 2010. godine prijavila na audiciju za film "Zlatokosa i razbojnik" (Tangled), ali ulogu nije dobila. Direktor kastinga za "Zaleđeno kraljevstvo" čuo je njen snimak za tu audiciji (telefonom se snimala dok je pevala "Blackbird" čuvenog sastava The Beatles) i pozvao ju je da dođe na audiciju. Dobila je ulogu princeze Else, i svet oduševila svojom verzijom pesme "Let it go". Zanimljivo je da je studio Volta Diznija prvo pokušao sa promocijom verzije koju je u promotivne svrhe snimila popularna tinejdž zvezda Demi Lovato, ali publika nije toliko dobro reagovala. Tako se u etar probila verzija koju je Menzel otpevala, a studio je onda aktivno krenuo u promociju upravo te verzije, koja se i čuje u filmu. Pesma nije na prečac osvojila radio publiku, ali je postala hit na internet, kako na servisima za preuzimanje muzike, tako i na Jutjubu i servisima za emitovanje.

Dizni je ubrzo objavio i uspešnu kompilaciju od 25 verzija pesme "Let it go", otpevane na različitim jezicima, a među njima se našla i srpska sinhronizovana verzija koju izvodi Jelena Gavrilović. "Veoma sam uzbuđena zbog toga što ova pesma ruši neka pravila", iskrena je Menzel. Njen zvezdani trenutak činilo se da je na trenutak pokvario Džon Travolta, kada ju je na dodeli Oskara najavio pod imenom "Adele Dazeem", o čemu je potom brujao internet. "To mi jeste pokvarilo sve na trenutak, ali sam se ubrzo trgla i podsetila se na to gde se trenutno nalazim", kaže Menzel u razgovoru za Bilbord, dodajući da je Travolta bio divan prema njoj. "Poslao mi je divne poruke i sada smo drugari, sve je kul." Dodaje i da joj je na kućnu adresu slao cveće u znak izvinjenja, i to dva puta. "Mislim se U redu je, na kraju sam iz toga samo profitirala", kaže ona kroz smeh. Sada su sve oči usmerene na njen novi pozorišni komad "If/Then". Ali Menzel upozorava publiku da komad ipak nije za decu. Naime, ona u predstavi igra ženu u četrdesetim godinama koja neplanirano zatrudni. Premijera je zakazana za 30. mart, kada ću publika moći da čuje možda sledeći veliki hit, pesmu "What the F***", koju Menzel peva dok pokušava da zavede tri muškarca tokom jedne večeri.
