> Izvor: B92
> Datum: ponedeljak 24.03.2014
> Rubrika: kultura
> Naslov: Dvadeset godina "Ljubavnog pisma" u Ateljeu 212
> Članak:

Ansambl predstave Ateljea 212 "Ljubavno pismo" večeras će, zajedno sa vernom publikom, proslaviti jubilej - tačno 20 godina od premijere komedije tada mladih pisaca Zlatana Fazlagića i Zorana Bačića, u režiji Branka Kičića.

Ovu, sada već kultnu predstavu, koja je na repertoaru Ateljea 212 od 1994. godine, videlo je preko 100.000 gledalaca! LjUBAVNO PISMO je predstava sa sjajnom glumačkom ekipom i vrhunskom zabavom koja je, i po svom trajanju i uvek dobroj poseti, zauzela nezamenljivo mesto u pozorišnom životu srpske prestonice. Komedija o mentalitetu, porodici, komšijama i svim onim običnim stvarima koja nam se dešavaju već punih dvadeset godina izaziva smeh i radost i glumaca na sceni i publike. U predstavi igraju: MIODRAG KRSTOVIĆ, TATJANA BOŠKOVIĆ, DUBRAVKA MIJATOVIĆ, BRANISLAV ZEREMSKI, GORICA POPOVIĆ, GORDAN KIČIĆ, DRAGANA ĐUKIĆ i NENAD ĆIRIĆ. Autor scenografije je Darko Nedeljković, kostime je uradila Olgica Milunović, a kompozitor je Zoran Simjanović.
