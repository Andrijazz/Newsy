> Izvor: B92
> Datum:  
> Rubrika: kultura
> Naslov: Da li ste i vi bili među njima?
> Članak:

Na svakih sto dečaka iz Beograda samo dva su bar jednom pogledala neku baletsku predstavu, a većina školaraca i školarki ni ne zna gde je Narodno pozorište, pokazuju danas predstavljeni rezultati istraživanja nacionalnog komiteta Međunarodnog saveta za igru pri Unesku.

Iako je istorija baleta u Srbiji duga gotovo jedan vek, najmlađa publika slabo posećuje baletske predstave, rezultat je istraživanja Saveta za igru Srbije u saradnji sa kompanijom Vip mobile i Sekretarijatom za obrazovanje Grada Beograda. Istraživanje u kome su učestvovali đaci iz centralnih beogradskih osnovnih škola pokazuje da veliki procenat ispitane dece ne zna gde se nalazi Narodno pozorište, a čak 40 odsto ne zna gotovo ništa o ovoj instituciji kulture od nacionalnog značaja, navedeno je u saopštenju. U slučaju devojčica i odlaska u pozorište zbog baleta situacija nešto bolja nego kada je reč o dečacima - njih "čak" osam procenata gledalo je balet. U poređenju sa Italijom ili Slovenijom gde su deca uzrasta do 10 godina, gotovo u 100 odsto slučajeva posetila nacionalni teatar, a skoro 90 odsto njih gledala bar jedno kompletno baletsko ili opersko delo, u Srbiji je ovaj procenat neuporedivo manji. -- Pročitajte i Danas je svetski dan pozorišta --

Malo kome je poznat podatak da je za dolazak baleta u Srbiju zaslužna jedna Ruskinja. Pre skoro jednog veka, Jelena Poljakova, primabalerina, pedagog i koreograf ruskog Marijinskog teatra, stiže u Beograd i postavlja temelj ove umetnosti. Od tog trenutka, balet se razvija veoma brzo, pre svega zahvaljujući velikom talentu za igru koji je karakterističan za ovdašnje prostore. Već 1923. godine izvedena je prva celovečernja baletska predstava beogradskog Baleta u Narodnom pozorištu a Srbija, pre svega Beograd, ubrzo postaje važan baletski centar, pa glavni grad posećuju neke od najznačajnijih svetskih trupa, istaknuto je u saopštenju. U cilju popularizacije savremene igre i baleta, pre četiri godine je pokrenut projekat "Vip talenti" na Beogradskom festivalu igre koji podstiče mlade baletske talente u Srbiji uključujući ih u visoko kvalitetne obrazovne i praktične radionice. Polaznici baletskih škola i ovog proleća imaće priliku da učestvuju u radionicama koreografa čije trupe gostuju na 11. Beogradskom festivalu igre od 30.marta do 14.aprila. -- Pročitajte i Povedite dete u pozorište danas --
