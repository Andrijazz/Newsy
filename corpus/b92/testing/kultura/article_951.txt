> Izvor: B92
> Datum: utorak 25.03.2014
> Rubrika: kultura
> Naslov: "Poezija Mileninih boja" do 17. aprila u Beogradu
> Članak:

Udruženje umetnika "Dunav Ars", koje deluje u okviru kompanije "Dunav osiguranje", sinoć je na spektakularan način obeležilo 25 godina od svog osnivanja izložbom dela Milene Pavlović Barili.

Izložbu naslovljenu "Poezija Mileninih boja" otvorila je u izložbenom prostoru "Dunavski umetnički izlog" predsednica Udruženja Naderžda Gligorović, koja se zahvalila Fondaciji Milenin dom - Galeriji Milene Pavlović Barili u Požarevcu što su omogućili da Dunav Ars, čiji su osnivači zaposleni kompanije Dunav osiguranje, obraduju Beograđane ovako izuzetnim događajem. Gligorijević je napomenula da je ovo, posle pet godina, prva izložba u Beogradu dela jedne od najistaknutijih predstavnica evropske umetničke avangarde četvrte decenije 20. veka, a dobro odabrana postavka pruža presek umetničkog opusa ove neobične i nadasve talentovane umetnice.

Prema njenim rečima, o visokom mestu Milene Pavlović Barili u evropskoj i svetskoj istoriji umetnosti svedoče izložbe njenih radova koje su u međuvremenu obišle svetske metropole Pariz, Parmu, Bukurešt, Prag, Bratislavu Rim, Rimini, Evropski parlament u Briselu, a do 17. aprila su ponovo u Beogradu u sedištu kompanije "Dunav osiguranje (Makedonska 4).

O konceptu izložbe koja obuhvata 29 radova čuvene Požarevljanke, govorila je autorka, kustost Galerije Milene Pavlović Barili, Violeta Tomić, koja je naglasila da je poštovala hronološki red i da se postarala da ilustruje sve tri glavne faze u njenom stvaralaštvu.

Naglasivši da je sudbinu mlade Milene, rođene 1909. u Požarevcu, u mnogome odredilo njeno poreklo jer je rođena iz braka Danice Pavlović, iz porodice potomaka Karađorđevića, što ju je vezivalo za srpsku tradiciju, i Bruna Barilija, kompozitora, pesnika i muzičkog kritičara, poreklom iz čuvene parmske porodice umetnika, Tomoćeva je primetila da je od najranijeg detinjstva pokazala da je izuzetno talentovana.

Veoma rano obilazi svetske muzeje, uči slikarstvo, stiže na beogradsku Umetničku školu, a zatim na minhensku Akademiju, ali steceno znanje joj samo pomaže u traganju za sopstvenim izrazom, koji ilustruju izloženi "Autoportret sa majkom", "Portret Branke Jocić"...

Potom dolazi period kada će slikati pod snažnim uticajem art dekoa sve dok se, početkom 30-tih, ne okrene renesansom slikarstvu i magičnom svetu đorđa de Kirika i nadrealistima. Iz poslednje "američke faze" koja traje od 1936. do njene prerane smrti 1945, Milena se okreće ilustraciji, kostimografiji i scenografiji, što je takođe ilustrovano na ovoj izložbi.
