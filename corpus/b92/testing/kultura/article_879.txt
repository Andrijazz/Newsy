> Izvor: B92
> Datum: sreda 19.03.2014
> Rubrika: kultura
> Naslov: "Leteći Irci" plesnim supermoćima zadivili BG
> Članak:

- Je li to ptica? - Ne! - Avion? - Ne? - Supermen? - Pa ne baš, ali svi oni koji su 18. marta bili u Kombank areni reći će vam da noge plesača trupe "Lord of the Dance" sasvim sigurno imaju neke supermoći.

Da li ste razmišljali o tome koliko pokreta nogama možete da napravite u jednoj sekundi? Hoćete li da probate ovoga trena? Bilo kakvi pokreti se računaju. I, koji je rezultat? Sada zamislite da u jednoj sekundi napravite 35 pokreta nogama, i to ne bilo kakvih pokreta, već plesnih koraka! To umeće svrstalo je Majkla Fletlija u red Ginisovih rekordera, a njegovu plesnu trupu "Lord of the Dance" svetski poznatom atrakcijom. Nakon ranijih uspešnih nastupa u Beogradu, "leteći Irci", kako ih još zovu, nastupili su 18. marta u Kombank areni, i time ujedno zatvorili drugi po redu Beogradski irski festival.

Priču o borbi plesača za titulu gospodara plesa ispričalo je, ili preciznije rečeno, otplesalo je dvadesetak plesača koji su svoje mesto u trupi zaslužili kako talentom tako i napornim radom pod budnim okom Majkla Fletlija. Beogradskoj publici prikazali su se u svojoj punoj snazi, na trenutke plešući brže i raskošnije nego što ih oko može pratiti. Ovoga puta oni su predstavili tradicionalnu priču o borbi dobra i zla, zasnovanu na irskom folkloru, u kojoj Mali duh putuje kroz vreme kako bi pomogao plesnom heroju da se izbori protiv sila zla i spase Planetu Irsku. Dodajte još malo strasti i ljubavnih okršaja između tradicionalno vatrene crnke i nežne plavuše koje se bore za srce hrabrog junaka i dobili ste celovečernju predstavu.

Međutim, upravo su to delovi spektakla koji ne idu na ruku irskim plesačima. Iako su tu pre svega zbog plesa, priča u koju je taj ples upakovan deluje prilično stereotipno, na trenutke i bizarno, sa svemirskim brodovima i robokap ratnicima, a ponekad se čini kao da igraju i na najjeftiniju kartu, razgolićujući svoje ionako oskudno odevene plesačice. Malo mašte ili jednostavno malo više originalnih priča iz irske tradicije bili bi pun pogodak. Činjenica jeste da ovim plesačima ništa od toga nije potrebno, jer je njihovo umeće toliko da publika ostaje bez daha svaki put kada pokušava da uhavti ritam sa njihovim neverovatno brzim nogama. Primetno dinamičniji ritmovi uz koje plešu muški izvođači zasenili su, čak i za radnju ne preterano važne, "ženske" tačke koje izgledaju poprilično bledo u odnosu na učinak kolega plesača.

Ali kada je svih dvadeset i kusur plesač na sceni, ovi gospodari plesa doslovce grme i svojim preciznim pokretima zaista čine naizgled nemoguće. Čak i kada su glavni plesači sami na sceni, zaista plene svojim talentom ne ostavljaju publiku da ni na tren mislima odluta iz arene. Uz njihove magične plesne supermoći violinistkinje koje sviraju na matricu i pevačica koja donosi dah irske vokalne muzike u trenucima pauze upadljivo deluju kao tačke koje samo popunjavaju vreme.

Pre početka nastupa publici su se obratili irski ambasador Čarls Šijan i šef delegacije Evropske unije Majkl Davenport. Zatvarajući drugi Beogradski irski festival, ambasador Šijan je izrazio zadovoljstvo kako zbog velikog interesovanja beogradske publike za irsku kulturu, tako i zbog gostovanja najpoznatije irske plesne trupe. Uz sve to predstavnik EU Majkl Davenport kroz šalu je dodao da je činjenica da najbolje zabave u Evropi prave Irci i Srbi. Osnivač trupe Majkl Fletli nedavno je govorio za B92 povodom još jednog u nizu nastupa u Srbiji, navodeći da ga ne čudi uspeh njegove trupe u svim krajevima sveta. "Postoji neka toplina koja izbija iz našeg plesa i koja prija ljudima iz celog sveta. Oduvek sam znao da će biti tako čim se popnemo na scenu i izađemo pred publiku. I eto, ispostavilo se da smo zaista imali sreće", kazao je Fletli. Ceo razgovor sa ovim Ginisovim rekorderom, čovekom čije noge vrede 40 miliona dolara, možeta d pročitate OVDE. Ukoliko vam i dalje nedostaje malo irske magije da zelenom bojom ulepša ovaj martovski dan, pročitajte i Fletlijeve irske pop-preporuke.
