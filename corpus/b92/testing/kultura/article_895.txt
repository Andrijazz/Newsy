> Izvor: B92
> Datum:  
> Rubrika: kultura
> Naslov: Gentleman, Stefanovski i Bjesovi na Arsenal festu 4
> Članak:

Rege muzičar Gentleman (Džentlmen), legendarni gitarista Vlatko Stefanovski i alternativni sastav Bjesovi prvi su poznati izvođači četvrtog Arsenal festa koji će biti održan 26, 27. i 28. juna u Kragujevcu.

Poznat po hitovima kao što su "Superior", "You Remember", "Live Your Life", "Heart of Rub-A-Dub" i "In My Arms", Gentleman kaže da se sa zadovoljstvom vraća pred srpsku publiku sa svojim pratećim bendom Evolution. "Spisak pesama koje ćemo izvesti napraviću na licu mesta. Kad vidim ljude koji budu došli da nas čuju i osetim šta bi želeli da čuju. Nastup mora biti fleksibilan, raznolik i spontan. Tek kad vidim nasmejana lica u publici, znam da sam postigao cilj", poručuje Genleman.

Prvi put na Arsenal festu biće i Vlatko Stefanovski, nekadašnji vođa benda Leb i sol koji uspešnu solo karijeru nastavlja novim CD albumom "Seir", sa koga su singl/spotovi "Superheroi", u kome gostuje glumac Rade Šerbedžija, i lagana akustičarska "Deca na sunceto" radena za istoimeni predstojeći film. "Mislim da je seir turcizam, a to je jedna omiljena balkanska disciplina kad niste previše aktivni, kad ste promatrač, sa laganom ironijom i cinizmom posmatrate svet oko sebe. Mi u Makedoniji to često radimo, umesto da uzmemo motiku i kopamo, radimo, mi samo promatramo, gledamo i komentarišemo kako drugi rade", objašnjava Stefanovski.

"Komšije, vidimo se uskoro!!!", poručuje kratko Zoran Marinković, frontmen gornjomilanovačkih Bjesova, jednog od najznačajnijih alternativnih sastava Srbije, zahvaljujući antologijskim albumima "Bjesovi" (1994), sa koga su "Ime", "Vraćam se dole", "Vreme je"..., i "Sve što vidim i sve što znam" (1997). Bend je poslednji studijski CD "Bolje ti" objavio 2009. godine, a trenutno imaju završen album obrada rok pesama sa srpsko-hrvatskog govornog područja. Objavili su već kao singlove obrade Braće Left "Aikido", Majki "Lutak iskrivljenog lica", "Svetla, svetlosti" Asima Sarvana...

Imena ostalih izvođača i kompletnu satnicu festivala saopštićemo u narednim nedeljama. U početnom promotivnom periodu može se od 20. marta kupiti samo komplet ulaznica za sve tri večeri za 1.500 dinara premo mreže Eventim, u Domu omladine Kragujevca i Plazi. Arsenal fest već nekoliko godina unazad dovodi najznačajnije pop i rok izvođače i najzanimljivije mlade snage iz Srbije i sa prostora bivše Jugoslavije u fantastičan prostoru na otvorenom nedaleko od centra Kragujevca - "Knežev arsenal" (Main Stage) i obližnju "Zastavinu baštu" (Garden Stage). Na dosadašnjim izdanjim Arsenala svirali su Partibrejkers, Dubioza kolektiv, Bajaga i Instruktori, Rundek Cargo Trio, Goblini, Hladno pivo, Darkwood Dub, Rambo Amadeus, Babe, Ritam nereda, Block Out, Stereo MC's, Therapy?, Marko Nastić, Eva Braun, Kanda Kodža i Nebojša, Goribor, Eyesburn..
