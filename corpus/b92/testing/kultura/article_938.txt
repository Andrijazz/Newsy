> Izvor: B92
> Datum: ponedeljak 24.03.2014
> Rubrika: kultura
> Naslov: A šta za tebe predstavlja bioskop?
> Članak:

Ukupno 17 poznatih ličnosti podržalo kampanju "Svi idu u bioskop" za razvoj kulture i povratak publike u bioskope. Dugoočekivano otvaranje najmodernijeg bioskopa Cineplexx u Ušće Shopping Center-u zakazano je za sredu, 9. april.

U kampanji povodom otvaranja novog, najsavremenijeg bioskopa u regionu, koja doprinosi razvoju kulture i povratku publike bioskopima, ušestvovale su mnoge poznate ličnosti, koje su na vrlo duhovit i inspirativan način odgovorile šta za njih predstavlja bioskop. Glumac koji je poslednjih godina postao sinonim za režiju sinhronizacije animiranih filmova, Dragan Vujić Vujke je na vrlo originalan način objasnio emociju koju mu bioskop stvara: "Ako bi postojao neki kalendar prioriteta i ljubavi, kod mene bi svakako "crveno slovo" bilo rezervisano za - odlazak u bioskop. Sve ove godine, a nije ih baš malo, uživam u pokretnim slikama, i one čine karneval glumačke mašte, sjajnih kadrova, divne muzike, dobre atmosfere uz dobacivanje, zauvek-pamtećih držanja za ruku i stidljivih prvih poljubaca, uz (u poslednje vreme), neizbežne kokice, a sve to "poboljšano" dioptrijom 3D. Sve ovo, kad prekinem kadar emocija i podvučem THE END, staje u tri reči - Bioskop JE PRAZNIK!". Jelena Gavrilović, glumica u Pozorištu na Terazijama koja je otpevala srpsku verziju pesme nagrađene Oskarom iz crtanog filma "Zaleđeno kraljevstvo", podelila je svoje mišljenje saopštivši da za nju bioskop predstavlja GLAMUR! "Bioskop je RADOST!", uz širok, karakterističan osmeh, rekla je glumica Ljiljana Stjepanović, koristeći ovu asocijaciju kao najadekvatniju kako bi opisala njenu emociju kad se nalazi u bioskopu. "Vrlo rado podržavam sve kampanje koje doprinose razvoju kulture i povratku publike bioskopima, pozorištu i svim drugim kulturnim događajima. Radujem se svakoj inicijativi koja oživljava bioskope, mene lično podsećaju na najromantičnije trenutke moje mladosti!", izjavila je Ljiljana. Jedan od glavnih aktera najvećeg filmskog ostvarenja u srpskoj kinematografiji poslednjih decenija, Viktor Savić, smatra da je bioskop VREMEPLOV kroz koji svaki pojedinac može komforno da putuje, dok novinarka B92, Roksanda Babić, i bioskop doživljava kao VEST. Radio voditelji, Gorica Nešović i Dragan Ilić, u bioskopu su prepoznali idealno mesto za DRUGARSTVO i MUVANJE, dok reditelj Kokan Mladenović bioskop posmatrao kao "REVOLUCIJU". Baletski igrači u Pozorištu na Terazijama, Milan i Katarina Gromilić, javnosti su poznati i po sjajno osmišljenim i izvedenim koreografijama tokom emitovanja planetarno popularnog TV Show-a "Tvoje lice zvuči poznato", a sa nama su podelili kakvu emociju bioskop izaziva u njima: "Od trenutka kada smo postali roditelji, gotovo da ne propuštamo priliku da odgledamo filmove namenjene deci. Bioskop je divno mesto za izlazak sa porodicom i deci predstavlja radost i ushićenje, kao i odlazak u pozorište. Želeli smo i čast nam je što smo bili deo ekipe koja je skrenula pažnju na važnost bioskopa kao spone između kulture i razonode. Svakako je lepše film gledati u bioskopu nego iz fotelje"!

Sandra Perović, novinarka i filmski kritičar, bioskop doživljava kao HOLIVUD, kao mesto susreta sa svetskim filmskim zvezdama, dok Goran Jevtić Gondža, jedan od najtalentovanijih mladih glumaca, smatra da je bioskop PUTOVANJE, mesto koje nas može odvesti na najlepše i najudaljenije destinacije sveta. Pored pomenutih, u kampanji su učestvovale i druge poznate ličnosti, modna kreatorka Valentina Obradović, primadona Dragana del Monaco, reditelj Milorad Milinković Debeli, pop pevač Dušan Svilar, džez pevačica i kantautor Lena Kovačević, čije su asocijacije za bioskop bile "STIL" "UMETNOST", "LJUDI", "ZABAVA" i "MUZIKA". Kampanja "Svi idu u bioskop", povodom otvaranja novog bioskopa Cineplexx u Ušće Shopping Center-u, jeste zabavnog i kulturnog karaktera. Osim da promoviše otvaranje najmodernijeg bioskopa u regionu, kampanja ima za cilj i da doprinese razvoju kulture, obezbedi povratak publike u bioskop, kao i da razvije svest o filmu kao umetnosti i savršenom doživljaju.
