> Izvor: B92
> Datum: sreda 19.03.2014
> Rubrika: kultura
> Naslov: Novi detalji o epizodi VII "Ratova zvezda"
> Članak:

Željno iščekivani novi film iz serijala "Ratovi zvezda" biće smešten u vreme 30 godina posle "Povratka džedaja", rekao je izvršni direktor Diznija Bob Ajger.

Dizni je od LukasFilma 2012. kupio franšizu za 4,05 milijardi dolara i tada najavio da će snimiti tri nova filma. Fanovi od tada željno iščekuju svaki detalj o sedmom filmu serijala. "Povratak džedaja" bio je treći film u prvoj trilogiji "Ratova zvezda" koja je snimljena od 1977. do 1983. Priča se dešavala u udaljenoj galaksiji u dalekoj prošlosti. Ajger nije otkrio detalje kastinga osim što je potvrdio da će se na film vratiti Artuditu (R2D2), simpatični robot iz serijala. Na zvaničnom sajtu "Ratova zvezda" početkom sedmice postavljena je vest da će u novim filmovima igrati "trio novih glumaca i neka veoma poznata lica" i da će snimanje početi u maju u londonskom Pajnvud studiju. Više od godinu dana se spekuliše da li će se zvezde franšize Harison Ford, Keri Fišer i Mark Hamil vratiti. Izvori u industriji navode i da su za uloge u filmu razmatrane i brojne nove, mlade zvezde uključujući oskarovku Lupitu Njongo i Adama Drajvera. Franšizu "Ratovi zvezda" stvorio je Džordž Lukas i sa njom zaradio više od 4,4 milijarde dolara na blagajnama. "Epizoda VII" u bioskope stiže 18. decembra 2015. i režiraće je Džej Džej Abrams koji je nedavno oživeo jednu drugu filmsku franšizu - "Zvezdane staze".
