> Izvor: B92
> Datum: utorak 18.03.2014
> Rubrika: kultura
> Naslov: Stonsi prekinuli turneju u Australiji
> Članak:

Rolingstonsi su odložili na neodređeno vreme sve zakazane koncerte u Australiji i na Novom Zelandu nakon vesti o smrti američke dizajnerke i dugogodišnje partnerke Mika Džegera, Loren Skot.

U saopštenju koje su danas objavili, članovi legendarnog benda se "duboko izvinjavaju i žale što moraju da najave odlaganje ostatka turneje 14 ON FIRE". Stonsi se, istim putem, zahvaljuju fanovima "na podršci u ovom teškom trenutku". Kako prenosi AP, bilo je predviđeno da veterani roka nastupe sutra u Pertu, kao i da tokom naredne dve sedmice održe još nekoliko koncerata, uključujući u Melburnu, Sidneju i Oklendu. Organizatori turneje poručili su svima koji su kupili karte "da ih zadrže do daljnjeg". Džeger, koji je u međuvremenu otputovao za Njujork, izjavio je da "se bori da shvati" razloge koji su naveli 49-godišnju Skot da sebi oduzme život. "Nikada je neću zaboraviti", napisao je 70-godišnji pevač ispod crno-bele fotografije svoje partnerke koju je postavio na internet. "Još uvek pokušavam da razumem kako je moja ljubav i moja najbolja prijateljica mogla da okonča svoj život na ovako tragičan način", naveo je frontmen Stonsa, dodajući da su on i Skot proveli nekoliko "divnih godina zajedno". Bivša manekenka i poznata holivudska dizajnerka pronađena juče mrtva u svom stanu u Njujorku. Prema pisanju američkih medija, Skot je izvršila samoubistvo Džeger je bio u vezi sa Skot od 2001. kada se razveo od Džeri Hol. Zašto se ubila Džegerova partnerka?
