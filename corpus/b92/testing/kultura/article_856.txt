> Izvor: B92
> Datum: utorak 18.03.2014
> Rubrika: kultura
> Naslov: Šta srpski muzeji mogu da nauče od Luvra
> Članak:

Kampanja "Svi mecene" za obnovu statue Nike sa Samotrake sprovedena je pod sloganom "Koliki god da je iznos vašeg priloga, on će biti odlučujući".

Pariski muzej Luvr trenutno realizuje ambiciozni projekat konzervatorsko-restauratorskih radova na jedinstvenoj grčkoj statui "Krilate pobede" (Nika sa Samotrake), jednom od svojih "simbola", kao i monumentalnom stepeništu Dari, na čijem vrhu je postavljeno ovo remek-delo. Statua Nike će se pred publikom ponovo naći u septembru ove godine, dok će radovi na stepeništu trajati do proleća 2015. godine. Projekat, vredan četiri miliona evra, realizuje međunarodna ekipa renomiranih stručnjaka. Dok su tri miliona prethodno obezbedile međunarodne mecene, Luvr se kroz kampanju "Svi mecene", koja je otpočeta kada i projekat, u septembru prošle godine, izuzetno angažovao na prikupljanju miliona koji nedostaje. Cilj kampanje je postignut u predviđenom roku, uz veliko angažovanje muzeja kroz nastupe u medijima, preko internet sajta i naloga na Fejsbuku i uz pomoć "ambasadora" kampanje, građana koji su uz podršku Luvra preko društvenih mreža animirali potencijalne donatore. Kampanja "Svi mecene" vođena je uz obraćanje najširoj mogućoj publici, ne samo francuskoj, nego i svetskoj, uz slogan: Koliki god da je iznos vašeg priloga, on će biti odlučujući. Prilozi ukupno 6.700 individualnih darodavaca su bili od jednog do 8.500 evra i za sve važe poreske olakšice. Prosečan prilog iznosi 134 evra, najčešće se doniralo 50 evra, dok su 25 posto donacije preduzeća. Lista svih darodavaca i imena 291 ambasadora kampanje, koji su prikupili 14.950 evra, objavljena je na sajtu Luvra. Po okončanju projekta muzej je za njih predvideo mnoge programa, zavisno od iznosa priloga.

Jedinstvena belomermerna helenistička skulptura Pobede, na grčkom: Nike, u vidu ženske figure raširenih krila, prikazana je u momentu sletanja na pramac broda, noseći vest o pobedi. Potiče iz 2. veka stare ere i podignuta je na svetilištu Velikog božanstva, na egejskom ostrvu Samotraka, nakon jedne pomorske bitke. Pronađena je u fragmentima 1863. i potom poslata u Luvr, gde je doživela tri restauracije, od kojih poslednju 1932-1934. godine. Nika sa postamentom premašuje 5,5 metara, a stepenište na čijem je vrhu postavljena jedno je od najprometnijih u Luvru, tako da ovo impresivno remek-delo vidi većina posetilaca. Najsavremenija oprema koja se koristi u radovima otkrila je nove detalje: trag boje koja je prekrivala kamen i pramen boginjine kose, skriven naslagama gipsa u jednoj od prethodnih restauracija. Više informacija o projektu, remek-delu i kampanji "Svi mecene" pruža internet-sajt Luvra i mini-sajt posvećen projektu koji izveštava o njegovom toku. Prethodnih godina Luvr je kroz kampanje "Svi mecene" za svoje zbirke već obezbedio otkup slike "Tri gracije" Luke Kranaha i dve srednjovekovne figurine od slonovače, deo jedinstvene kompozicije "Skidanje s krsta", koja se već nalazila u zbirci muzeja. Na ovaj način su finansirani i radovi na dva arhitektonska elementa iz kolekcije islamske umetnosti.

Luvr spada u kategoriju nacionalnih francuskih muzeja i oko polovinu njegovog godišnjeg budžeta obezbeđuje francuska država, dok ostatak muzej obezbeđuje sam, iz sopstvenih prihoda i iz donacija. Uspešna kampanja Luvra "Svi mecene" na odličan način odslikava kako se i koliko jedan od najvećih i najaktivnijih svetskih muzeja angažuje na prikupljanju sredstava za projekte koje pokreće. Uspehu kampanje nesumnjivo doprinosi i obezbeđena transparentnost, što uspostavlja poverenje i rezultira ponovnim odzivima mecena. U trenutku kada se u Srbiji traže rešenja za nekoliko muzeja, možda bi primena kampanje "Svi mecene" mogla znatno da doprinese prevazilaženju dugogodišnje krize.
