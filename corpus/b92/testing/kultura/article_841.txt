> Izvor: B92
> Datum: ponedeljak 17.03.2014
> Rubrika: kultura
> Naslov: FCS: 244 miliona za nove filmove
> Članak:

Filmski centar Srbije sufinansiraće sedam dugometražnih igranih filmova i veći broj drugih projekata, na osnovu konkursa čiji su rezultati objavljeni danas, a ukupna suma iznosi oko 244 miliona dinara.

Filmski centar Srbije (FCS) sufinansiraće sedam dugometražnih igranih filmova i veći broj drugih projekata, na osnovu konkursa čiji su rezultati objavljeni danas, a ukupna suma iznosi oko 244 miliona dinara. Upravni odbor FCS-a je u celosti prihvatio predloge komisija. Sredstva su dodeljena shodno budžetu kojim raspolažemo, rekao je novinarima predsednik UO Dejan Karaklajić. On je dodao da je prvoplasirani film dobio oko 85 posto traženog novca, a sledeći projekti redom nešto manji procenat. Prvi na listi za sufinansiranje produkcije je film "Tajna o mašinovođama" po scenariju i u režiji Miloša Radovića (producent Zilion film), koji će dobiti 28,3 miliona. Slede "Branio sam Mladu Bosnu" reditelja i scenariste Srđana Koljevića (Košutnjak film) - 24 miliona, "Smrdljiva bajka" reditelja i scenariste Miroslava Momčilovića (Brigada) - 21,75 miliona, "Kozje uši" reditelja Ivana Stefanovića po scenariju Vladislave Vojnović (Luks film) - 20, "Izgrednici" Dejana Zečevića i scenariste Đorđa Milosavljevića (Biberče) - 19,5, "Tuđi" Olega Novkovića po scenariju Milene Marković (West End Production) - 24 i "Južni vetar" Miloša Avramovića, po scenariju Petra Mihajlovića i reditelja (Eye to Eye) - 19,25 miliona. U podkategoriji debitantski film novac će dobiti "Pet solitera" u režiji Rastka Petrovića po scenariju Slobodana Obradovića (Kino kamera) - 17,4 miliona. U podkategoriji niskobudžetni film podržan je "Ederlezi Rising" Lazara Bodrože po scenariju Dimitrija Vojnova (Mir Media Group) - 11,6 miliona. Ovi filmovi odabrani su od 59 prijavljenih, saopštila je članica komisije Andrijana Stojković. U kategoriji razvoj projekta od 24 prijave odabrano je sedam, koji su dobili po 464.000 dinara. To su projekti "Piaža dell Unita" Miloša Radovića, "Trpele" Bobana Skerlića, "Otkriće života" Natalije Avramović, "Časovničar" Dragana Nikolića, "Baća Bazi" Ane Lazarević, "Glamur radničke klase" Vladimira Paskaljevića i "Ispod glasa" Marka Sopića. Za razvoj scenarija stiglo je 99 prijava, a po 174.000 dinara dobiće 12 autora - Dušan Spasojević, Stefan Arsenijević, Toni Matulić, Petar Mitrić, Dušan Ristić, Miroslav Lekić, Milorad Milinković, Ružica Vasić, Kristina Đuković, Ivan Stančić, Branislav Milošević i Želimir Gvardiol. U oblasti dokumentaraca od 55 prijavljenih biće sufinansirano šest dugometražnih, jedan film srednjeg i dva kratkog metra, saopštio je u ime komisije Igor Toholj. Reditelj i scenarista Boris Mitić za "Slatko od ništa" dobiće devet miliona. Slede film "Nije se vratio" Mladena Matičevića (tri), "Trilogija - Tihovanje" Mirjane Vukomanović (dva), "Gastarbajterska priča" Mladena Đorđevića (tri), "Podzemni kosmonaut" Sonje Blagojević (tri) i "Zaveštanje" Ivice Vidanovića (tri). Za srednjemetražni film "Jovica i njegovi zubi" Tanja Brzaković dobiće dva miliona, a po 700.000 dato je za kratke dokumentarce "Progledanje" Sima Brdara i "Korak" Dejana Petrovića. Sredstva će dobiti jedan dugometražni animirani film - "Tehnotajz" Alekse Gajića (11 miliona), kao i sedam kratkih. Projekat "Neputovanja" Ane Nedeljković i Nikole Majdaka dobiće 1,3 miliona, a ostalih šest po jedan milion. To su "Ne baš kao pas kroz rosu" Vere Vlajić, "Bio dvaput jedan kralj" Vojina Vasovića, "Bilo jednom u podunavlju" Miroslava Jelića, "Mesečeva šuma" Marije Milanović, "Ekvilibrijum" Mirele Srebrić i "Jednom davno" Milana Konjevića. Na listi su i dva eksperimentalna filma - "Petlja" Milutina Petrovića i Saše Radojevića (1,5 miliona) i "Voda" Maje Ladolež (600.000), a biće podržana i četiri kratka igrana filma. Karaklajić je rekao da će producenti potpisati ugovor sa FCS-om i za sada dobiti samo pet posto odobrene sume, dok ne donesu kompletnu finansijsku konstrukciju. Kasnije isplate biće po fazama i uz kontrolu supervizora produkcije. Za većinu projekata, objasnio je on, ovo je samo prvi korak. Podrška matičnog centra je ključna za dalje konkurisanje u regionu i kod evropskog fonda Eurimaž. U ovoj godini biće objavljeni i konkursi za završetak filma i za manjinske koprodukcije, a ukoliko rebalans budžeta dozvoli i još jedan konkurs za sufinansiranje proizvodnje, najavio je Karaklajić.
