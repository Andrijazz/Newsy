> Izvor: B92
> Datum: nedelja 23.03.2014
> Rubrika: kultura
> Naslov: Pijanista iz Valjeva nastupa u Karnegi holu
> Članak:

Mladi pijanista Bojan Marjanović iz Valjeva nastupiće 23. maja u čuvenom Karnegi holu u Njujorku.

Marjanović je nastup u Karnegi holu obezbedio pobedom na takmičenju "Debut International Piano Competition", na osnovu integralnog izvođenja 24. etide Frederika Šopena. To je ujedno bio i zvršni deo projekta njegovih nedavno veoma uspešno završenih doktorskih umetničkih studija na Fakultetu muzičke umetnosti u Beogradu u klasi prof. Nevene Popović. Bojan Marjanović je rođen u Valjevu. Počeo je da svira klavir u petnaestoj godini, a u devetnaestoj je upisao Fakultet muzičke umetnosti, gde je studirao kod prof. Vladimira Cvijića i kod Nevene Popović. Nastupao je kao solista, kamerni muzičar i sa orkestrom u našoj zemlji, Bosni, Sloveniji, Austriji, Nemačkoj, Švajcarskoj, Mađarskoj i ostvario niz snimaka u zemlji i inostranstvu na značajnim festivalima i sa bogatim repertoarom koji obuhvata različite stilove i žanrove koji uključuju i dzez muziku. U toku školovanja i umetničkog delovanja osvojio je brojne nagrade i priznanja za dosadašnje rezultate.
