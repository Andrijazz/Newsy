> Izvor: B92
> Datum: petak 14.03.2014
> Rubrika: kultura
> Naslov: “Konstantinovo raskršće” stiže u SAD
> Članak:

Roman Dejana Stojiljkovića "Konstantinovo raskršće" biće objavljen u Sjedinjenim Američkim Državama 15. marta u izdanju izdavačke kuće "Blooming Twig Books" iz Njujorka.

U mini-eseju objavljenom na sajtu izdavača koji je napisala Meri Selers, urednica magazina "Click", "Konstantinovo raskršće" je predstavljeno kao istorijska fikcija i maštovita drama koja se odvija tokom Drugog svetskog rata. Američko izdanje biće obogaćeno ilustracijama Dragana Paunovića, ilustratora i slikara iz Beograda zaslužnog za strip-adaptaciju romana, koja je rađena specijalno za ovu priliku, kao i posebnim predgovorom namenjenom američkom čitaocu koji je napisao autor Dejan Stojiljković. Roman će izaći u okviru edicije srpske proze, a izdavač planira da prvo objavi elektronsko izdanje za kindl i tablete koje će biti distribuirano preko Amazona, dok će se roman u mekom povezu pojaviti 1. aprila, a u tvrdom povezu 1. maja 2014. -- Pročitajte i Dejan Stojiljković: O svecima i nabeđenim piscima -- Vlasnik izdavačke kuće "Blooming Twig Books" Kent Gustavson kazao je za Lagunu da vidi "Konstantinovo raskršće" kao raskošno i slojevito napisano delo koje je zadovoljstvo čitati. "Stojiljković me je prosto uvukao u svoj svet koji je tako pažljivo stvorio. Odlika modernih romana ove vrste jeste kombinacija fikcije i istorijskih elemenata koja zahteva puno čitaočevo angažovanje i posvećivanje. Imajući u vidu da je  pogodan i upečatljiv naslov i da je roman lepo i pažljivo napisan, uveren sam da će imati mnogo obožavalaca. Znajući da je Stojiljković jedan od najpopularnijih pisaca u Srbiji, trudićemo se da to iskoristimo i distribuiramo knjigu na različita tržišta knjiga na kojima smo do sada imali uspeha. U tom smislu, predviđamo da će knjiga biti bestseler, posebno u strip formatu", rekao je Gustavson koji je pre nekoliko godina bio u Srbiji", tvrdi Gustavson. -- Pročitajte i Srpska fantastika - novi čitalački trend -- Roman "Konstantinovo raskršće" je prvi put objavljen u Srbiji u izdanju Lagune 1. jula 2009, od tada je objavljen u ukupno 25 izdanja i prodat u tiražu od skoro 60.000 primeraka, preveden je na ruski, makedonski i engleski jezik, dok su otkupljena prava za tursko i slovačko tržište. Roman je osvojio nagrade "Miloš Crnjanski", "Svetosavski pečat", "Zlatni hit-liber" RTS-a, bio je u najužem krugu za Ninovu nagradu i nagradu "Isidora Sekulić", kao i srpski kandidat za internacionalne nagrade "Balkanika" i "Impak Dablin". Roman je 2010. godine bio najčitanija knjiga u javnim bibliotekama Srbije. Autor je u saradnji sa Draganom Paunovićem adaptirao roman u strip čija su dva dela već objavljena dok će se treći pojaviti do kraja godine i time biti zaokružen ovaj jedinstven projekat u našem izdavaštvu. Posebno za ovu priliku postavljen je sajt na engleskom koji možete posetiti OVDE.
