> Izvor: B92
> Datum:  
> Rubrika: kultura
> Naslov: Danas je Svetski dan pozorišta
> Članak:

Svetski dan pozorišta - 27. mart biće danas obeležen i u Srbiji različitim programima, kao i tradicionalnim čitanjem poruke uoči izvođenja predstava, isto kao i u teatrima širom sveta.

Na inicijativu Međunarodnog pozorišnog instituta, više od pola veka slavi se ovaj dan (datum otvaranja Teatra nacija 1962. u Parizu, kojem je umetnička direktorka bila i naša Mira Trailović), a na poziv Instituta poruku piše pozorišna ličnost svetskog ugleda. Prvi među njima bio je Žan Kokto. Poruka se prevodi na više od 20 jezika, čita pred desetinama hiljada gledalaca u pozorištima i objavljuje u stotinama štampanih i elektronskih medija na svim kontinentima. Ove godine poruku je uputio južnoafrički dramski pisac, reditelj, dizajner i autor performans instalacija Bret Bejli. "Gde god postoji ljudsko društvo, tu je i neukrotivi Duh predstave. Pod krošnjama u zaseocima, na moderno opremljenim scenama svetskih metropola; u školskim dvoranama, na poljima, u hramovima; u straćarama, na trgovima, u društvenim centrima i gradskim podzemljima, sjedinjavamo se putem prolaznih pozorišnih svetova koje stvaramo da bismo izrazili svu našu složenost, raznolikost, ranjivost, kako u živom telu tako i u dahu, u glasu", ističe Bejli.

U poetski intoniranom tekstu on nabraja da se u pozorištu "okupljamo da plačemo i da se sećamo; da se smejemo i promatramo; da učimo, afirmišemo, zamišljamo. Da se divimo dostignućima tehnologije i ovaploćujemo bogove. Da nas ostave bez daha naše mogućnosti poimanja lepote, saosećanja i monstruoznosti. Da osetimo energiju i moć. Da slavimo bogatstvo naših kulturnih razlika i premostimo granice koje nas razdvajaju". Mnogi teatri ovim povodom organizuju "otvorena vrata". Tako će i Beogradsko dramsko pozorište pokazati publici šta se krije iza kulisa, šta se dešava u radionicama, gde se pravi scenografija, gde se čuvaju kostimi. Biće organizovana diskusija na temu "Kako nastaje pozorišna čarolija?" i "Pozorišni bonton", programi koji su u BDP-u već održani i prethodnih dana. Knjaževsko-srpski teatar u Kragujevcu priredio je izložbu pozorišnih rekvizita i promotivnog materijala iz svojih predstava novije produkcije (autor je Milivoje Štulović), koja se otvara u podne, a zatim će biti održana radionica za mlade "Kako se pravi pozorište". Izdavačka kuća Arhipelag od danas do 2. aprila organizuje akciju "Drame u doba drame". Članovi Kluba čitalaca Arhipelag mogu da uz popust od 45 odsto kupe biblioteku "Premijere", sastavljenu od knjiga modernih klasika i vrhunskih savremenih dramskih pisaca ili pojedinačne knjige drama. Među autorima su nobelovac Harold Pinter, Edvard Bond, Januš Glovacki.

Svetski dan pozorišta bio je i povod da istaknuti poslenici i umetnici, sagovornici Tanjuga, daju svoje viđenje stanja u ovoj oblasti. Doajen srpskog i bivšeg jugoslovenskog teatra Jovan Ćirilov sa optimizmom gleda na budućnost pozorišta. "Stalno se govori o nekakvoj krizi pozorišta i u svetskim i u našim razmerama. Ja bih rekao - kriza ili neka dramatika potrebna je u svakoj oblasti, jer ona može da gura napred. Važna je ta borba, konflikt, ona je u samoj prirodi pozorišne umetnosti." "Naravno da je materijalna situacija negativan faktor koji vuče nadole, ali mislim da on nije odlučujući. I u najtežim okolnostima i kada je bilo manje para, tokom mog dugog pozorišnog života, više su zavisile te stvari od darova, talenata i mašte nego od materijalnih prilika", smatra Ćirilov. Teatrolog dr Ivan Medenica izjavio je da nam se "nekada čini da pozorište gotovo iz krize i ne izlazi" i dodao da je u savremeno doba pozorište u globalnoj krizi usled konkurencije novih medija, sa atraktivnim slikama, koje se brzo smenjuju. "Pozorište treba da nastupa iz kontre, da u prvi plan stavlja ono što je njegova jedinstvenost, a to je živ kontakt i interakcija gledalaca i izvođača, taj neponovljiv trenutak jednog sada i ovde, zajedničkog iskustva koje konstituišu glumci i gledaoci", istakao je Medenica. Priznajući da je pozorište skupa umetnost, naglasio je da ipak "ne može da se otme utisku da su pozorištu i dalje važnije ideje od novca". "Kada bi grupa mladih ljudi "nogom šutnula" vrata nekog polurazrušenog magacina i tamo napravila živo, uzbudljivo pozorište koje se tiče društva u kome oni žive i rade, to sigurno ne bi mogla da ostane marginalna pojava. Mediji i pozorišna javnost bi to prepoznali i, pretpostavljam, podržali", rekao je on. Direktor Drame Narodnog pozorišta Spasoje Ž. Milovanović podsetio je da "pozorište, po definiciji, deli sudbinu društva i države". "U ovom trenutku Srbija još uvek traga za državom koja će je povući napred. Pozorište se trudi da upravo temama, naslovima, formom definiše to stanje. Tako posmatrano to je apsolutno živo pozorište, moderno, uzbudljivo, ali na žalost ne i revolucionarno", rekao je on. Milovanović smatra da su "pozorište i pozorišni čin izgubili značaj društvenog događaja", a "krivicu podjednako snose pozorišna i izvanpozorišna javnost". "Više od 20 godina u našoj državi se preživljava i pozorište je skrajnuto na marginu dnevnog sponzorisanja. Glavni problem jeste umanjena svest o značaju pozorišta za identitet društva, a s druge strane nespremnost pozorišne javnosti da sama ponudi reformske korake kako bi išla u korak sa vremenom", ocenio je on. Reditelj Kokan Mladenović takođe kaže da je "srpsko pozorište danas u istoj poziciji kao i srpska država". On je ocenio da naše pozorište nema autoritet u svetu, uništeno je kompromisima, političkim igrarijama i elitama koje su u kulturi, a o kulturi ne znaju ništa, dok ga iznutra urušavaju svi oni koji su u teatrima da bi primali plate, a ne da bi se bavili umetnošću. "Razapeto između naše malograđanštine i primitivne političke elite, naše pozorište postradava, to ga čini hendikepiranim u odnosu na region, a posebno u odnosu na Evropu", rekao je on. "Svuda u svetu finansiraju se ideje, morate da znate šta hoćete, da znate o kojoj temi govorite, sa kojom estetikom - da bi bili finansirani, a kod nas su teatar uništili rutina plaćanja plata i okamenjeni stalni ansambli", smatra Mladenović. "Prisustvujemo izdisaju jednog pozorišnog modela koji još postoji pošto nije bilo hrabrosti da se naprave radikalni rezovi proteklih sezona", izjavio je on.
