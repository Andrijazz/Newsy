> Izvor: B92
> Datum: nedelja 16.03.2014
> Rubrika: kultura
> Naslov: Maske od glasačkih listića
> Članak:

Šok zadruga u Novom Sadu, povodom vanrednih izbora u Srbiji, pripremila je novu "delikates-inovaciju" u vidu radionice za "bele maske od belih listića" koju vode umetnici Slobodan Stošić i Nikola Džafo.

Za prošle izbore, održane 2012. godine, Art klinika (sada Šok zadruga) držala je kurs kako da se što bolje, u jednom potezu, ispuni glasački listić i napravi dobar crtež, a obećala je bila i izložbu. Ovoga puta će pomoći zainteresovanima da kreiraju "bele maske za glasačku manifestaciju". Radionica za izradu "belih maski od belih listića" biće održana u Šok zadruzi (Zmaj Jovina 22 u pasažu) za vreme predizborne tišine, uz obećanu izložbu najboljih "belih listića" sa prethodne izborne-glasačke manifestacije, piše portal SEEcult.

Nastavlja se i akcija "velije rasprodaje umetnosti", započeta povodom Dana zaljubljenih, pa će zainteresovani za "jednu crvenu" moći da kupite jedan "ljubavni print" istaknutih umetnika različitih generacija. Za "dve crvene" dobiće tri printa. U ponudi su printovi 30 vrhunskih autora iz Srbije, ali i iz inostranstva. Šok zadruga će na sam dan izbora, 16. marta, raditi od 12 do 20 časova. Art klinika je za izbore 2012. godine osmislila "Kurs dopunskih časova iz crtanja" kako bi podučila zainteresovane da najlakše i sa malo utrošenog vremena budu kvalitetni u popunjavanju glasačkog listića - da glasaju, a da ne zaokružuju.

Kurs se sastojao iz vežbe brzopoteznog ispunjavanja glasačkih listića i praktikovanja veštine glasanja: crtanja iz jednog poteza bez podizanja ruke (trening virtuoznosti, koncentracije i pravilnog komponovanja) i crtanja iz više poteza, predviđenog za ambicioznije koji žele da ostave utisak i budu zapaženi od glasačke komisije i budućih analitičara i istoričara crtanja na glasačkim listićima, te acting out - glasanja pre glasanja: treninga savladavanja straha, gađenja, razočaranja... Slične "terapijske zahvate" Art klinika je imala i za prethodne izbore, kada je portrete političara-kandidata, koje je nacrtala njena ekipa i prepustila glasačima da po njima crtaju šta hoće, ponovo izložila u tadašnjem sedištu u Grčkoškolskoj, uz malo retuširanja i šminkanja-brisanja gumicom.
