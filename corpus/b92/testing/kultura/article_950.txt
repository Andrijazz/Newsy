> Izvor: B92
> Datum: utorak 25.03.2014
> Rubrika: kultura
> Naslov: I Švarci je ponekad loš momak
> Članak:

Arnold Švarceneger može biti loš momak kada su u pitanju filmovi, ali kada je reč o politici, onda je veoma fin, prenosi AP.

Tri godine nakon povratka u svet filma i kao bivši guverner države Kalifornija, on ima samo reči hvale za svog demokratskog naslednika, Džeri Brauna. Na promociji svog novog filma "Sabotage" on je rekao da je impresioniran sposobnošću aktuelnog guvernera. Iako su prošle godine njegovi filmovi "Escape Plan" i "The Last Stand" propali, ovaj 66-godišnji glumac je i dalje posvećen povratku u Holivud. On će se ovog leta pojaviti u filmu "Fighter 3" a predviđeno je da ponovo "oživi" svog kiborg ubicu kroz "Terminatora" čije snimanje počinje sledećeg meseca, a možda uradi i nastavak komedije iz 1988. godine "Twins". U ostvarenju "Sabotage" on igra osvetoljubivog lidera specijalne jedinice DEA. Ekipa iz odseka za narkotike kreće u misiju uklanjanja jednog od najopasnijih kartela na svetu. Misija se završila uspešno i pri tom je zaplenjena ogromna količina novca i droge narko dilera, ali tokom akcije je nestalo 10 miliona dolara i to je početak nevolja za tim čiji članovi jedni za drugim padaju pod mecima kartela koji želi da povrati svoj novac. Šsvarceneger je rekao da ne želi ponovo da se kandiduje za guvernera, pošto je već bio, ali i da nikada nije želeo karijeru političara. "Uvek sam bio zainteresovan da prihvatim izazov kada svi kažu da je nemoguće. Sada sam se vratio glumi, jer je to ono što volim da radim", kaže ovaj glumac. On dodaje da nikada nije igrao toliko negativan lik kao što igra u filmu "Sabotage". "Mislim da je negativan bio lik iz 'End of Days', ali ovo je mnogo mračniji i kompleksniji karakter", prisetio se on. Na pitanje koliko mu je bitan uspeh, pošto poslednjih par filmova u kojima je igrao nisu dobro prošli u SAD, ali su uspeh postigli na svetskoj sceni, Švarceneger kaže da i on voli uspeh i da želi da svi vole to što radi. "Da li ikada imamo garancije? Naravno da ne i to je ono što život čini prelepim", smatra on. Ssvarceneger dodaje da voli kada ljudi presude, ali i da je spreman na posledice. "Nekada se desi da ne izaberete dobar scenario ili pravi lik, ali sledeći put će izbor biti dobar", zaključuje on.
