> Izvor: B92
> Datum: sreda 19.03.2014
> Rubrika: kultura
> Naslov: Beograd pokriva dugove Jugokoncerta
> Članak:

Gradske vlasti Beograda izmiriće nagomilane dugove Jugokoncerta, zbog kojih je ta koncertna agencija ukinuta posle gotovo 70 godina postojanja.

Gradski sekretar za kulturu Vladan Vukosavljević izjavio je "Politici", a prenosi portal SEEcult, da život klasične muzike u Beogradu neće biti ugrožen, pa ni Beogradske muzičke svečanosti (BEMUS), koje nisu dobile podršku Ministarstva kulture i informisanja Srbije na ovogodišnjem konkursu za savremeno stvaralaštvo. Vukosavljević je rekao da će grad, kao osnivač Jugokoncerta, morati da izmiri dugove te koncertne agencije koji iznose oko 750.000 evra. Za sada se ne zna vremenski okvir u kojem će dugovi biti izmireni, a to će biti urađeno u skladu sa gradskim budžetom. Vukosavljević je rekao i da će održavanje BEMUS-a biti nastavljeno. Prema njegovim rečima, najprikladnije rešenje je da Arena preuzme i zaposlene iz Jugokoncerta, mada se razmatraju i druge opcije. "Nastojaćemo da zaposleni u Jugokoncertu ostanu u istom timu, rekao je Vukosavljević. Privremeni organ grada Beograda odlučio je 17. marta da ukine Jugokoncert, navodeći kao obrazloženje višegodišnju blokadu žiro-računa te ustanove i nepostojanje zakonskih uslova za obavljanje muzičke delatnosti. Posao koji je do sada obavljao Jugokoncert preuzeće "Arena Beograd". Odluka gradskih vlasti o ukidanju Jugokoncerta, kao i odluka Ministarstva kulture da ne odobri sufinansirajuća sredstva za BEMUS i Međunarodnu tribinu kompozitora, kao i još neke muzičke manifestacije, izazvala je burne reakcije stručne javnosti na društvenim mrežama.
