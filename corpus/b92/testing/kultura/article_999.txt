> Izvor: B92
> Datum: petak 28.03.2014
> Rubrika: kultura
> Naslov: Održan koncert mladih japanskih i srpskih muzičara
> Članak:

Mladi muzičari iz japanskog grada Fukušime i deca iz Srbije održali su u Domu sindikata koncert pod nazivom "Tako daleko a tako blizu".

Mlade japanske muzičare predvodila je profesorka Itsuko Teruoka, koja je organizovala niz humanitarnih akcija za Srbiju, kao što su donacije medicinskih aparata i lekova za bolnice, pomoć izbegličkim kampovima, nabavka lekova za decu sa Instituta za onkologoju Srbije, stipendije za đake i studente bez roditelja, zapošljavanje mladih sa Kosova i Metohije i mnoge druge. Snežana Radočanin, direktorka Hemofarm Fondacije, jednog od organizatora ove manifestacije, izrazila je zadovoljstvo što je njena fondacija "podržala ovako lep događaj" "Ovo je jedan od načina da Hemofarm Fondacija pokaže da podržavamo kulturu, da podržavamo multikulturalnost i doprinosimo stvaranju mostova prijateljstva između Japana i Srbije", istakla je Radočaninova. Koncert su, pored Hemofarm Fondacije, organizovali Rotari klub Čukarica i Udruženje "Uvek sa decom", a na njemu su učestvovali učenici muzičkih škola "Fukušima junior orkestra" iz Japana, "Vatroslav Lisinski" iz Beograda, KUD "Kriva reka" iz Berivojca sa Kosova i Metohije i KUD "Dimitrije Tucović" iz Beograda. Sav prihod od ulaznica biće, kako je najavljeno, iskorišćen za nabavku muzičkih instrumenata za muzičke škole u Srbiji. Tokom boravka u Srbiji, muzičari iz Fukušime će zajedno sa umetnicima muzičke škole "Vatroslav Lisinski" održati koncerte japanske i srpske muzike i u drugim gradovima Srbije - 30. marta u Pančevu, 1. aprila u Kikindi i 2. aprila u Subotici.
