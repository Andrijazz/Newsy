> Izvor: B92
> Datum: nedelja 23.03.2014
> Rubrika: kultura
> Naslov: “Ćelava pevačica” na sceni Ateljea 212
> Članak:

Predstava "Ćelava pevačica" velikog dramatičara i pisca "teatra apsurda" Ežena Joneska, u režiji Isidore Goncić, premijerno je izvedena 22. marta na sceni "Petar Kralj" Ateljea 212 u Beogradu.

Atelje 212 pružio je šansu mladim stvaraocima da rade na profesionalnoj sceni. Rediteljki Isidori Goncić je ovo diplomska predstava, a uloge igraju mladi glumci Iva Stefanović, Matija Živković, Anđela Jovanović, orđe Stojković, Jovana Stojiljković i Mihajlo Jovanović.

"Ćelava pevačica" je jedan od najznačajnijih tekstova koji su obeležili avangardnu dramu 20. veka. Jonesko kritikuje malograđanštinu, potrošačko društvo, isprazne životne ciljeve i nove vrednosti koje se mere isključivo novcem i sticanjem materijalnih dobara, razotkrivajući apsurd naših života. Autor se bavi problemima savremenog čoveka, nedostatkom komunikacije, dobom u kojem smo izgubili ljudska obeležja i u kojem u neprestanom brbljanju, govoru koji postaje fraza i buka, ne uspevamo da dođemo do sebe. Ko stoji iza takvih reči, iza praznih fraza, ko su ti ljudi koji su potrošili i bez prestanka i kazne i dalje troše naše živote i u ime kojih ciljeva, neka su od pitanja koja postavlja ova predstava. Prva reprizna izvođenja zakazana su za 23. i 24. mart.
