> Izvor: B92
> Datum: subota 15.03.2014
> Rubrika: kultura
> Naslov: Flamenko i džez gitare na GAF-u
> Članak:

U okviru ovogodišnjeg Gitar Art festival, večeras će u Sava centru koncerte održati dve gitarske zvezde, Alberto Lopez i Sara Lazarus.

Važna figura španske flamenko scene, gitarista u vrtoglavom usponu Alberto Lopez, nastupiće sa svojim kvintetom u sklopu promocije albuma "Siento" koji je već predstavio publici u Španiji, Francuskoj, Italiji i Maroku. Mladi španski gitarista pružiće publici GAF-a nesvakidašnje flamenko iskustvo sa kvintetom koga čine Jolanda Osuna (ples), Bernardo Miranda (glas), Havijer Rabadan (perkusije) i Hoze Valero (bas gitara). Iako mlad, španski gitarista Lopez (24) je važna figura španske gitarske scene, usavršavao se kod Migela Kortesa, Herarda Nunjeza, Manola Franka i Ninja Pura. Ovaj vanserijski gitarista i autor iz Granade svojim umećem obeležio je Seviljska bijenala, Bele noći Flamenka i čuveni Flamenko festival u marokanskom Fezu. Lopez je prve časove gitare pohadjao sa 11 godina u rodnom gradu Bazi. Diplomirao je na odseku za flamenko gitaru Konzervatorijuma za muziku Rafael Orosko u Kordobi. Osvojio je brojne nagrade medju kojima se izdvajaju prve nagrade na Medjunarodnom takmičenju Manuel Kano u Ohiharesu (2009), Državnom takmičenju mladih izvodjača u Haenu (2010), takmičenju Fondacije Kristina Heren (2011), Medjunarodnom takmičenju flamenko gitarista Siudad de Lospitaled (2011), takmičenju Mladih flamenkista Andaluzije (2012).

Drugi koncert iste večeri održaće Sara Lazarus kojoj je ovo prvo gostovanje u Beogradu. Njeno gostovanje na 15.GAF omogućila je Ambasada Francuske, zemlje koju je odabrala za dom i gde nastupa sa zapaženim umetnicima kao što su Frank Amsalten i Džeki Terason, gitaristi Bireli Lagrin i Hono Vinterstajn sa čijim će džipsi-džez Vinterstajn kvartetom nastupiti večeras. Za Lazarus je džez oduvek bio deo života, talenat za saksofon, uz koji već 16 godina nastupa na "Montreauxs jazz" festivalu, zamenila je za pevačku karijeru koju je potvrdila i prvom nagradu na vokalnom takmičenju u čast Tilonijusa Manka. Lazarus je u ranom uzrastu učila da svira klavir i tenor saksofon, postala je član Američkog omladinskog džez benda i kao tenor saksofonistkinja i pevačica ovog sastava imala je svoju prvu evropsku turneju koja je ukljucivala i nastup na džez festivalu u Montreu 1980.godine. Studirala je englesku književnost na Harvardu i svirala je u univerziteskom orkestru
