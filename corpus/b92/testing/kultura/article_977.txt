> Izvor: B92
> Datum:  
> Rubrika: kultura
> Naslov: Fleetwood Mac kreće na turneju
> Članak:

Grupa Fleetwood Mac najavila je povratak na muzičku scenu severnoameričkom turnejom koja počinje 30. septembra, a na kojoj će im se pridružiti i Kristina i Džon Mekvi.

To će biti prvi put da sastav, poznat po hitovima "Dont Stop" i "Dreams", nastupa od kada je prošle godine otkazao sve koncerte pošto je utvrdjeno da basista Mekvi boluje od raka. Turneja, u okviru koje će Fleetwood Mac obići 33 grada širom Severne Amerike, označiće i zvanični povratak Kristine Mekvi u bend s kojim nije nastupala još od 1998. Grupa će s njom ponovo moći da izvodi neke svoje klasične hitove, poput "Little Lies", što nije činila godinama zbog Kristininog odsustva. Muzički časopis "Rolling Stone" pisao je nedavno da grupa radi na novom materijalu, ali da još ne planira da izda album. Grupa Fleetwood Mac osnovana je u Londonu 1967. godine. Pored Kristine i Džona Mekvija, bend čine Lindzi Bakingem i Stivi Niks. Njihov album "Rumours" iz 1977. godine smatra se jednim od najuspešnijih u istoriji muzike sa 40 miliona prodatih kopija. Sastav Fleetwood Mac primljen je u Rokenrol dvoranu slavnih 1998.
