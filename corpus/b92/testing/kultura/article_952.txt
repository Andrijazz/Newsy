> Izvor: B92
> Datum: utorak 25.03.2014
> Rubrika: kultura
> Naslov: Ćirilov: Za pozorište su važni borba i konflikt
> Članak:

Doajen srpskog i bivšeg jugoslovenskog teatra Jovan Ćirilov, uoči Svetskog dana pozorišta 27. marta, sa optimizmom gleda na stanje u oblasti pozorišta kod nas i u svetu.

"To je ogromna tema. Stalno se govori o nekakvoj krizi pozorišta i u svetskim i u našim razmerama", izjavio je on Tanjugu i napomenuo da je još u svojim mladim danima slušao Talulu Benkhed, čuvenu američku glumicu, kako govori o tome. "Ona je kazala: celoga života slušam o krizi, a počela sam sa svojih 18 godina. Međutim, pozorište postoji i dalje, ima publiku, rade se novi autori, tako da se ja apsolutno ne slažem da je kriza", naveo je Ćirilov. "I ja bih rekao - kriza ako je drugačije protumačimo, kriza ili neka dramatika, potrebna je u svakoj oblasti, jer ona može da gura napred", istakao je on i dodao da, na primer, nezadovoljstvo mladih sadašnjim stanjem ili ranijom generacijom mogu da pokrenu stvari nabolje. Na pitanje da li su za situaciju u domaćem teatru odgovorni materijalni, organizacioni ili neki drugi faktori, odgovorio je da su ovi problemi uvek kompleksni. "Naravno da je materijalna situacija negativan faktor koji vuče nadole, ali mislim da on nije odlučujući. I u najtežim okolnostima, i kada je bilo manje para, tokom mog dugog pozorišnog života, više su zavisile te stvari od darova, talenata i mašte nego od materijalnih prilika", ocenio je on. Ipak, sa osmehom je primetio kako "ne bi voleo da ga čuju oni koji odlučuju o parama, da kažu: evo Ćirilov je rekao, a on ima iskustva - može i bez para, što da im dajemo kad mogu i bez toga". Uprkos okolnostima, ocenio je on, i dalje se dobro drže Jugoslovensko dramsko pozorište i Atelje 212. "Ne izdvajam ih zato što su to moja dva pozorišta, u kojima sam radio, nego zato što su nekako najbliže mom shvatanju da je predstava i kulturni i umetnički i kulturno-istorijski čin", izjavio je Ćirilov. Kako je dodao, profil JDP-a je da "gaji pozorišnu umetnost na visokom nivou, ne nešto dosadno, ali ne spada u zabavu, nego u kulturu i umetnost", dok Atelje treba da "na moderniji način traži nove autore, mlade umetnike".

"Tradicija izražena na novi način, kroz neku novu optiku, uvek može da donese neku dobrobit", rekao je on. Na pitanje šta bi preporučio gledaocima sa aktuelnog repertoara, istakao je neverbalne predstave u Bitef teatru. "Namerno se ne mešam u rad Bitef teatra. Bitef festival mi je dovoljan kao posao i kao briga. Ako me pitaju nešto, kažem im, ali ne učestvujem aktivno", rekao je on i dodao da zbog toga slobodno može da ih reklamira, a da su predstave sa njihovog repertoara gotovo sve za preporuku. Takođe je istakao predstave reditelja Egona Savina i Borisa Liješevića. "Savin se nalazi u jako dobroj formi da klasiku daje na jednom lepom nivou. To je isto značajno i dokaz je da je pozorištu potrebna ne samo emocija nego i racionalni pristup, da se zna zašto se neki komad radi, da se to dobro prouči i onda može da se da savremeni karakter predstavi", izjavio je Ćirilov. Za Liješevića je rekao da je "možda najuspešniji među mlađima, iz dobre škole Bore Draškovića" i da sledi tradiciju onih koji "pozorište ne shvataju kao neko penušavo vino ili osvežavajuće sredstvo nego kao ozbiljan intelektualno-umetnički čin". "Zadovoljan sam da publika upravo te predstave voli. Naravno, publika voli da ode i u jedan zabavni segment, to nije zabranjeno, nećemo zabraniti strasti, ali je jako dobro da ta vrsta pozorišta koja je na jako solidnim kulturno-istorijskim osnovama ima vrlo lepu i dobru publiku", naglasio je on. Na pitanje kako to da pozitivno gleda na stvari u vreme u kojem dominiraju negativne vesti, odgovorio je da on "jeste optimistička priroda, ali da malo i gaji to kod sebe". "Vera u to da nešto može da se uradi mnogo više može da ima pozitivno dejstvo, nego ako čovek digne šapice nagore, očajan je, uplašen od krize i tako dalje. Važna je ta borba, konflikt, ona je u samoj prirodi pozorišne umetnosti", zaključio je Ćirilov.
