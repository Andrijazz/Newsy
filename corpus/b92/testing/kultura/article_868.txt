> Izvor: B92
> Datum: utorak 18.03.2014
> Rubrika: kultura
> Naslov: Drinki Gojković nagrada Nemačke akademije
> Članak:

Drinka Gojković, jedan od najznačajnijih savremenih prevodilaca u srpskoj kulturi, ovogodišnji je dobitnik nagrade "Fridrih Gundolf" koju dodeljuje Nemačka akademija za jezik i književnost za predstavljanje nemačke kulture u inostranstvu.

Drinka Gojković je objavila mnogobrojne prevode, između ostalih, prevode dela Georga Bihnera, Jozefa Rota, Hansa Magnusa Encensbergera, Petera Handkea, Mihaela Krigera, Dee Loer, Klemensa Mejera, Haralda Vajnriha, Volkera Kloca i Volfa Lepenisa. Drinka Gojković je dobitnica više nagrada za svoj prevodilački rad. Za prevod celokupnog opusa Georga Bihnera na srpski jezik dobila je Nagradu "Miloš N. Đurić", a za prevod knjige Kultura i politika Volfa Lepenisa dobila je Nagradu grada Beograda. Jedan od novijih prevoda Drinke Gojković jeste prvi prevod na srpski jezik čuvenog romana Jozefa Rota Kapucinska grobnica koji je objavljen u izdanju Arhipelaga. Nagrada "Fridrih Gundolf" Nemačke akademije za jezik i književnost osnovana je 1964. godine.
