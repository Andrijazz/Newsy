> Izvor: B92
> Datum: petak 14.03.2014
> Rubrika: kultura
> Naslov: Bez teksta: Koncert u čast Zorana Đinđića
> Članak:

Beogradska filharmonija održaće 14. marta na Kolarcu još jedan u nizu koncerata iz ciklusa "Bez teksta", koji je kao i prethodnih godina posvećen uspomeni na Zorana Đinđića.

Simbolistički komad "Peleas i Melisanda" inspirisao je mnoge Meterlinkove savremenike da naprave muzičku viziju ove tragične ljubavne priče. U okviru ciklusa "Bez teksta", maestro Muhai Tang će sa Beogradskom filharmonijom izvesti svite Forea i Šenberga, a solistu Dan Žua će predvoditi u Korngoldovom violinskom koncertu. Krajem 19. veka, u pariskim avangardnim umetničkim krugovima, simbolistički komadi Morisa Meterlinka bili su izuzetno popularni, a iznad svih, Peleas i Melisanda. Gabrijel Fore i Arnold Šenberg su kroz različita umetnička rešenja podarili muzički život likovima iz Meterlinkove priče. "Kraj XIX i prva polovina XX veka je razdoblje burnih istorijskih dešavanja, a ujedno i vreme koje je iznedrilo briljantna umetnička dela. Upravo u ovom periodu stvarali su Fore, Šenberg i Korngold. Kompozicije koje izvodimo su ogledalo jednog teškog razdoblja i duboko dotiču srca publike", kaže šef - dirigent Muhai Tang. Korngoldov koncert za violinu i orkestar, delo koje je kompozitor posvetio čuvenoj Almi Maler, sa Filharmonijom će izvesti violinista Dan Žu - umetnik naširoko poznat kao jedan od najboljih kineskih umetnika na svetskoj sceni. Ciklus Bez teksta Beogradske filharmonije predstavlja muzičko oživljavanje poznatih tema iz književnosti. Koncert koji će se održati u petak, tradicionalno se posvećuje uspomeni na premijera Zorana Đinđića. Sledeći koncert iz ovog ciklusa zakazan je za 4. april pod upravom dirigenta Uroša Lajovica.
