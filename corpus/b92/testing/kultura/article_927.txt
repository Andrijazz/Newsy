> Izvor: B92
> Datum: nedelja 23.03.2014
> Rubrika: kultura
> Naslov: Preminuo glumac Džejms Rebhorn
> Članak:

Džejms Rebhorn, veteran glume koji je među poslednjim ulogama zabeležio i ulogu oca Kler Dejns u seriji "Domovina" (Homeland) preminuo je u petak u 65. godini.

Informacija o njegovoj smrti je potvrđena a kao uzrok naveden je rak kože. Njegova supruga je medijima rekla da je glumcu 1992. godine ustanovljena dijagnoza malignog melanoma i da se sa ovom teškom bolešću borio od tada. Pre uloge Frenka Metisona u veoma uspešnoj TV drami, Rebhorn je ostvario više od 100 uloga a kao zapaženije bile su one u filmovima "Miris žene", "Dan nezavisnosti" ali i u legendarnoj seriji "Zakon i red" (Law & Order). Fanovi "Sajnfilda" zauvek će ga pamtiti kao tužioca koji je Džerija, Elejn, Džordža i Kramera poslao u zatvor u finalu serije 1998. godine. Pojavio se i u nizu filmova, među kojima su i "My Cousin Vinny" (1992), "Basic Instinct" (1992), "Lorenzo's Oil" (1992), "Guarding Tess" (1994), "The Game" (1997), "The Talented Mr. Ripley" (1999), "Snow Falling on Cedars" (1999), "Meet the Parents" (2000), "Cold Mountain" (2003) i drugi. Rebhorn je ostavio ženu i dvoje dece. Uz religijski obred, Rebhorn će biti sahranjen u Nju Džerziju.
