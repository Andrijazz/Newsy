> Izvor: B92
> Datum: utorak 25.03.2014
> Rubrika: kultura
> Naslov: Stonsi najavili koncert u Izraelu
> Članak:

Roling Stones su danas najavili da planiraju koncert u Izraelu u junu, što je navelo propalestinske aktiviste, zagovornike bojkota jevrejske države, da istaknu da je to isto što i nastupati u Južnoj Africi za vreme aparthejda.

Portparol britanskih rok ikona precizirala je da će grupa održati koncert u parku Hajarkon u Tel Avivu 4. juna, u okviru svoje evropske turneje. Portparol Palestinskog komiteta za bojkot, uzdržavanje od investicija i sankcije podsetio je da su Stonsi bili glasni protivnici rasne segregacije u Južnoj Africi, istakavši da je u Izraelu takodje na snazi aparthejd. "Palestinske organizacije apeluju na Roling stonse da se uzdrže od sviranja u Izraelu i da ne opraštaju izraelsko kršenje medjunarodnog prava i ljudskih prava protiv palestinskog naroda", napisao je Rafif Ziada. Nakon čitavih meseci spekulacija u prvom nastupu grupe u Izraelu, koja je slavila pet decenija pre dve godine, izraelski mediji su trijumfalno najavili da je koncert zakazan. Izraelski list "Harec" piše da je promoter Šuki Vajs, koji je jednom najavio da će se povući nakon što dovede Stonse u Izrael, garantovao je grupi 4,9 miliona evra za jednu noć. On je ocenio da se radi o "istorijskoj poseti" u trenutku kad se čuju pozivi na bojkot širom sveta. Sve je više vladinih i medjunarodnih firmi koje su najavile da neće poslovati s izraelskim firmama koje imaju veze se jevrejskim naseljima na okupiranim teritorijama, podseća AFP. Pokret za bojkot pokušava da ubedi kompanije i slavne ličnosti da prekine veze s izraelskim kompanijama koje rade na okupiranim palestinskim teritorijama, a sve u nastojanju da se postigne uspeh bojkota kojim je završen aparthejd u Južnoj Africi.
