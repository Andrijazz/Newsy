> Izvor: B92
> Datum:  
> Rubrika: kultura
> Naslov: Kit Ričards piše knjigu za decu
> Članak:

Legendarni gitarista Roling Stonsa Kit Ričards 9. septembra objaviće knjigu za decu "Gas i ja: priča o mom dedi i mojoj prvoj gitari" (Gus and Me: The Story of My Granddad and My First Guitar), inspiriranu odnosom između 70-godišnjeg rokera i njegovog dede, takođe muzičara.

Inspiracija za knjigu potekla je iz priče objavljene u Ričardsovoj autobiografiji "Život" (Life, 2010.) u kojoj opisuje kako ga je njegov deda Tiodor Augustus Dupri, koji je svirao u jazz bendu, i inspirisao da da počne da se bavi muzikom, piše magazin "Rolling Stone". "Upravo sam peti put u životu postao deda, tako da znam o čemu pričam. Veza između unučadi i baka i dedova je jedinstvena i treba je ceniti, a ovo je priča o tim magičnim trenucima. Možda ću i ja biti tako veliki deda kao što je Gas bio meni," rekao je Ričards. Na knjizi je sarađivao sa svojom kćerkom, umetnicom Teodorom Ričards. 28-godišnja Teodora, koja je dobila svoje ime po dedi, ilustrovala je knjigu, a u njoj su i fotografije iz Ričardsove porodične kolekcije. "Kada sam saznala da žele da budem deo projekta, instinkt mi je odmah rekao da pristanem na to, i srećna sam to učinila. Mogućnost da istražim odnos svog tate s njegovim dedom bio je poklon sam za sebe," rekla je Teodora koja je studirala umetnost na njujorškoj "Academy of Art" i "School of Visual Arts". Inspiraciju za slike za knjigu dobila je putujući u očev rodni dom u Dartfordu gde je gledajući albume našla fotografije svog oca kao deteta.
