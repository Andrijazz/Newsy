> Izvor: B92
> Datum: utorak 25.03.2014
> Rubrika: kultura
> Naslov: Nove nagrade za film “Crveni sneg” Luke Popadića
> Članak:

Kratki igrani film "Crveni sneg" reditelja Luke Popadića, dobio je dve nagrade na Novara festivalu u Italiji, saopštio je mladi autor.

Nagradu za najboljeg glumca ravnopravno dele Vuk Jovanović i Jerg Kozlovski, a film u celini dobio je glavnu nagradu studentskog žirija. "Između dvojice nosilaca glavnih uloga razmenjuje se, sa savršenom ravnotežom, ubedljiva emocionalna dinamika što postaje posebno uverljivo u dramskoj kulminaciji ove priče", obrazložio je žiri. "Crveni sneg" se bavi nemačkom okupaciom Srbije i moralnom dilemom oficira Vermahta. To je ispitni film treće godine studija Filmske režije na Fakultetu dramskih umetnosti u Beogradu. Nastao je u švajcarsko-srpskoj koprodukciji ("2:1 Film" i "LP Film"). Od premijere, pre godinu dana, bio je na više od 25 međunarodnih festivala i osvojio ukupno šest nagrada. Pored dve nove iz Italije, dobio je dva puta nagradu za najbolju dramu - na Floridi (Love Your Shorts Film Fest) i u Kaliforniji (ITSA Film Fest), specijalno priznanje na festivalu u Aleksandriji i Gran pri za najbolji kratki film na Međunarodnom festivalu kratkog i dokumentarnog filma u Istočnom Sarajevu.
