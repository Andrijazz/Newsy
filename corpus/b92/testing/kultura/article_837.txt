> Izvor: B92
> Datum: nedelja 16.03.2014
> Rubrika: kultura
> Naslov: Prolećni rege album Hornsman Coyota
> Članak:

Izdavačka kuća Ammonite Records je upravo objavila novi album Nemanje Kojića, istaknutog rege umetnika poznatijeg kao Hornsman Coyote, zajedno sa bendom Soulcraft koga čine domaći rege muzičari.

Na albumu pod imenom "Hornsman Coyote and Soulcraft" se nalazi 14 pesama koje su obeleželile višegodišnju karijeru Hornsman Coyota na nastupima kako u regionu tako i u Evropi, za ovu priliku uživo sviranih u studiju u novom aranžmanu. Među gostima na albumu nalaze se prof. Ljuba Dimitrijević, Natalija Gajić, saksofonista Dušan Petrović, gitarista Nenad Gajin, Horace Thompson, a značajno je učešće novih jamajčanskih ruts ikona Lutan Fyah u pesmi "Bloodsuckers" i Jah Mason u "Belly Of The Beast" za koju je spot snimljen u Beogradu. Bogata rege karijera Hornsman Coyotea obeležena je saradnjom sa producentima i izvođačima poput Bunnington Judah, Iration Steppas, Rolling Lion, Max Romeo, Lee Scratch Perry, Inspirational Sounds and Jerry Lions. "Album Hornsman Coyote and Soulcraft je nastao iz velike energije ljudi koji su učestvovali u realizaciji. Posle intenzivne saradnje sa inostranim producentima, moja dugogodišnja želja je bila da napravim jedan album sa prijateljima muzičarima domaće rege scene i to se konačno dogodilo. Verujem da će nam ovaj album otvoriti mogućnost da što više nastupamo na regionalnim i inostranim festivalima i na tome upravo radimo. Nadam se da ćete uživati u pesmama sa ovog albuma barem onoliko koliko smo uživali dok smo ga pripremali", kaže Nemanja Kojić. Prvi singl koji će promovisati ovo izdanje biće pesma "Soul Rebel". Album u izdanju Ammonite recordsa je dostupan za preuzimanje na servisu iTunes ili preslušavanje na Spotify i Deezeru, a disk se može kupiti u svim bolje snabdevenim muzičkim prodavnicama, poput Dallas Music shop u Trznom centru Mamut u Beogradu.
