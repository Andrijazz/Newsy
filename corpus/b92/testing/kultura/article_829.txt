> Izvor: B92
> Datum: subota 15.03.2014
> Rubrika: kultura
> Naslov: Darkwood Dub spreman za Novi Sad
> Članak:

Beogradska grupa Darkwood Dub spremna je za veliki samostalni koncert koji će večeras, održati u velikom Amstel holu iznad pogona novosadske Heineken pivare (Temerinski put 50).

Bend publiku dočekuje u bazičnoj, četvoročlanoj postavi, sa izmenjenom set listom u odnosu na prethodne turneje, ali i brojnim drugim novitetima u izvođenju koncerta koji počinje od 21 čas. Za posetioce je obezbeđen i besplatan autobuski prevoz sa stanice dvojke ispred Srpskog narodnog pozorišta sa polascima od 20:15h, 20:30h i 20:45h. I povratak je obezbeđen istim autobusima koji stižu po završetku koncerta u Amstel holu. Darkvudi ove godine obeležavaju 20 godina od izlaska prvog albuma "Paramparčad", a frontmen benda Dejan Vučetić Vuča najavljuje mnogo noviteta u subotu: "Koncertni repertoar smo osvežili nekim numerama koje dugo nismo izvodili uživo, a neke pesme su doživele izvesne aranžmanske promene. Pored bubnja, basa, gitare i glasa, na koncertima koristimo sekvencer, sempler i razne elektronske perkusije. Zvučimo drugačije u poređenju sa prošlom turnejom". Vuča je nedavno potvrdio i da bend radi na novom albumu, a nije poznato da li će novosadska publika možda dobiti i neko premijerno izvođenje. "Radujem se što ćemo uskoro da se vidimo uživo u Novom Sadu i u novom izdanju. Volim nastupe u Novom Sadu, to su koncerti koji se pamte. Pre dvadesetak godina smo tamo svirali prvi put van Beograda i u Novom Sadu imamo puno prijatelja." Ulaznice su još uvek u prodaji na mestima Gigstiksa (Pariski magazin, knjižara Bulevar Books), po redovnoj ceni od 690 dinara, dok će njihova cena na ulazu u Amstel hol biti 990 dinara.
