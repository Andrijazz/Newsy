> Izvor: B92
> Datum: nedelja 16.03.2014
> Rubrika: kultura
> Naslov: Ljubavna drama "Ona" u domaćim bioskopima
> Članak:

Neobična ljubavna drama, u režiji Spajka Džonsa, "Ona" dolazi na redovni repertoar domaćih bioskopa od 20. marta.

Spajk Džonz, dobitnik Zlatnog globusa i Oskara za najbolji originalni scenario, uneo je poseban stil u ostvarenje "Ona", koje ima nekonvencionalni pogled na prirodu ljubavi. "Veliki izazovi u ljubavi su biti istinski iskren i prisan i omogućiti partneru da bude to isto," rekao je reditelj nastavljajući: "Odrastamo i stalno se menjamo, tako da se postavlja pitanje, kako dati slobodu i ostati to što jesmo, svakog trenutka, dana i godine?"

Neobična ljubavna priča, smeštena u neposrednu budućnost, govori o usamljenom piscu Teodoru, koji živi od pisanja dirljivih i ličnih pisama za druge, uspostavlja veoma neobičan odnos sa svojim, tek kupljenim operativnim sistemom. Nakon sloma dugogodišnje veze počinje da se interesuje za napredni sistem, koji garantuje privatnost svakog pojedinca. Teodor je sa zadovoljstvom poželeo da upozna "Samantu", privlačan ženski glas koji je pronicljiv, osetljiv i neverovatno zabavan. Kako su njihove potrebe i želje počele da rastu, njihovo prijateljstvo počelo je da prerasta u ljubavni odnos.
