> Izvor: B92
> Datum: subota 15.03.2014
> Rubrika: kultura
> Naslov: Njujork zove balkanske džezere
> Članak:

Organizatori drugog po redu svetskog onlajn džez takmičenja "Made In New York" otvorili su konkurs za prijave muzičara iz celog sveta, uključujući i balkanske džezere. Prijave je moguće slati do oktobra 2014.

Takmičenje je podeljeno u šest kategorija - solo instrumental, solo vocal, small band, big band, arrangement, composer. Panel sudija koji čine džez legende Leni Vajt, Randi Breker i Džo Lovano doneće odluku o pobedniku u oktobru od sedmoro finalist. Šest finalista činiće pobednici u navedenim kategorijama, dok će sedmi biti muzičar ili sastav sa najvećim brojem glasova publike. Pobednik takmičenja osvaja novčanu nagradu i kartu za odlazak u Njujork gde nastupa na gala koncertu sa legendama džeza. "Made In New York" džez takmičenje je značajan kulturni događaj koji promoviše kulturnu raznolikost i ima za cilj da okupi džez muzičare svih meridijana i omogući im da, bez obzira na geografsku udaljenost od Njujorka, predstave svoje džez improvizacije pred velikanima savremenog džeza i publici širom sveta.

Zbog originalnog pristupa džezu i umeća da tradicionalne zvuke svog podneblja pretoče u moderno džez ruho, organizator takmičenja je uputio specijan poziv prošlogodišnjim takmičarima iz Srbije i Crne Gore, Vasilu Hadžimanovu i Vladimiru Marašu za nastup na gala koncertu u Njujorku. Oni će imati priliku da se predstave njujorškoj publici 3. maja u čuvenom Trajbeka centru izvodeći svoje kompozicije sa proslavljenim imenima američkog džeza. Od januara 2013. godine, "Made In New York" takmičenje okuplja učesnike iz 40 zemalja sveta sa preko 16 hiljada registrovanih fanova i 1,4 miliona video pregleda. Prijave su u toku i traju do oktobra, kada će stručni žiri proglasiti pobednike po kategorijama a zatim i apsolutnog pobednika takmičenja. Više informacija o takmičenju moguće je pronaći na zvaničnom sajtu.
