> Izvor: B92
> Datum: petak 28.03.2014
> Rubrika: kultura
> Naslov: "Publika je gladna filmova koji nisu iz Holivuda"
> Članak:

Bliži se 61. po redu "Festival kratkog metra", a tim povodom je u emisiji "Kažiprst" autorke Tatjane Aleksić na B92 gostovao umetnički direktor festivala Janko Baljak.

"Festival kratkog metra je jedan od najstarijih u Evropi i na to smo svi ponosni. Od njegovog osnivanja, promenilo se mnogo država, ali je festival opstao u kontinuitetu, čak i pod bombama. Svi drugi festivali su prekidani, ali Festival kratkog metra traje već 61. godinu neprekidno", kaže on. Ovaj festival će, prema njegovim rečima, obeležiće novi Hladni rat, a jedan član žirija iz Ukrajine, Miroslav Slabospitski, čak je otkazao svoje prisustvo, zbog trenutne političke situacije u njegovoj zemlji. Kako deluje, što se društvo suočava sa više problema, to je više inspiracije za dokumentarni i kratki film. "Ove godine napravili smo selekciju od 135 filmova, a od toga, stranih je 53", kaže Baljak koji dodaje da su prilikom odabira njemu bile važne estetske vrednosti i autorski stav. "Kada pravim selekciju, autor mora da me ubedi da je imao unutrašnju potrebu da napravi film. Mnogi danas, u vreme digitalnih tehnologija, zamišljaju da se bave dokumentarnim filmom, a zapravo su amaterski pseudoumetnici".

Ove godine među filmovima koji će biti prikazani na Festivalu kratkog metra dominiraju teme emigracije, a dokumentariste interesuje i pitanje rastućeg rasizma i ksenofobije u velikim evropskim gradovima, kaže Baljak. "Osim toga, već desetak godina, popularne su intimne priče, preispitivanje sopstvenih života i filmovi o svakodnevici. To je prednost kratke forme u odnosu na dugometražnu - imate veću slobodu i možete da budete direktniji i provokativniji, nego dok snimate velike filmove. Kada je reč o domaćim filmovima, glavna tema konačno nije politika. "Gledajući našu generaciju, današnji klinci shvataju da smo vodili neku bitku i da smo poraženi i sada se zatvaraju u intimne svetove. Oni koji se bave politikom, to čine samo zbog karijerizma, a nemaju energiju niti svestan politički angažman koji smo mi imali krajem devedesetih", kaže Baljak. Ipak, to, barem u svetu filma, i nije tako loše, jer prema njegovim rečima, stranci i žele da vide nešto drugačije iz Srbije. "Stranci žele 'običan' film. Obično mi ljudi koje susrećem na festivalima kažu da u našim filmovima ima previše istorije. Previše je bilo i filmova sa ratovima i krvlju. Svet od nas hoće nešto novo", kaže Baljak dodajući da je, recimo, film "Neposlušni" mlade autorke Mine Đukić imao odličan prijem na Sandens festivalu, iako nema nikakve veze s politikom. Jedan takav film, koji nema direktne veze s politikom, a koji je već izazvao žestoke reakcije javnosti je film autorke Maje Atanasijević "Beograd ili smrt". Na društvenim mrežama autorka je dobila niz kritika na račun toga da u filmu navodno deli Beograđane na "došljake" i "domaće", ali Baljak smatra da je reč o pogrešnom tumačenju onoga što je autorka želela da kaže. "Rekao bih da je Majin film krik protiv onoga što ona naziva selom, ali ne onakvom kako su ga protumačili kritičari na društvenim mrežama, nego o 'mentalnoj provinciji'. Maja urliče protiv nje i protiv okupacije naših života, turbo kulture, lažnih vrednosti... To je krik žene koja koja nije onakva kako su je etiketirali, nego koja pokušava da razbudi urbanu svest", objašnjava Baljak, dodajući da je o toj tematici još davno bilo govora u delu "Filozofija palanke" i da je to upravo ono što se dešava sa društvom kad se nađe na ovakvom putu. BEOGRAD - ŽIVOT ILI SMRT (trejler) from Bojana S. Knezevic on Vimeo.
BEOGRAD - ŽIVOT ILI SMRT (trejler) from Bojana S. Knezevic on Vimeo.

A na kakvom putu će se naći kultura dolaskom nove vlade i kakvi su rezultati prethodnog Ministarstva kulture? "Očekivanja od ministra Tasovca su bila velika. Ipak, u ovom prelaznom periodu nismo stigli da čujemo neku agresivniju priču o tome šta treba raditi sa kulturnim institucijama. Bilo je mnogo ćutanja. Ako Tasovac ostane ministar i u ovoj vladi 'punog kapaciteta', kako je opisuju, nadam se da će biti radikalniji i hrabriji", kaže Baljak. "Nadam se da će se promeniti odnos prema kulturi. Tragično je što je za ovu predizbornu kampanju potrošeno 13 miliona evra. Odmah sam to preračunao u filmove i zaključio da je za taj novac moglo da se snimi 13 skupljih domaćih filmova. Dakle, 13 filmova za jedan mesec iživljavanja političkih kandidata. To je najbolji pokazatelj gde je kultura u Srbiji sada". Na Beogradskom festivalu dokumentarnog i kratkometražnog filma, od 2. do 6. aprila, biće prikazano 135 filmova iz celog sveta, u takmičarskom i pratećim programima. Festival će u Domu omladine Beograda (DOB) 2. aprila uveče zvanično otvoriti poljska rediteljka Aneta Kopač, a kao prvi će, van konkurencije, biti prikazan njen dokumentarac "Joana", ocenjen kao snažan dokaz vitalnosti filmske škole Andžeja Vajde. Prethodno će u istoj sali biti prikazan izbor najboljih ostvarenja sa Rimskog nezavisnog festivala, dok će u okviru novouspostavljene saradnje u Italiji gostovati izbor nagradjenih ostvarenja sa beogradskog festivala. "Mislim da će Festival biti posećen, jer je ovo veliki grad i čini mi se da je publika gladna filmova koji se ne uklapaju u holivudsku šemu. Osim toga, neke od prikazanih filmova verovatno nećete moći da vidite više nigde. Ovo je dragocena prilika da vidite najbolje iz Srbije, Evrope, ali i sveta u kategoriji kratkog i dokumentarnog filma", kaže Baljak.
