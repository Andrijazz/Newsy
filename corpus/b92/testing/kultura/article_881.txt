> Izvor: B92
> Datum:  
> Rubrika: kultura
> Naslov: Vatikan digitalizuje na hiljade drevnih rukopisa
> Članak:

U nastojanju da svoje kolekcije učini dostupnim što široj javnosti, Vatikanska biblioteka planira da digitalizuje nekoliko hiljada drevnih rukopisa koji potiču od istočne Azije do prekolumbijske Amerike.

Projekat, vredan 18 miliona evra, poveren je japanskoj kompaniji NTT DATA čiji će zadatak biti da u periodu od četiri godine digitalizuje 3.000 istorijskih dokumenata i postaviti ih na internet. "Rukopisi koji treba da budu digitalizovani potiču iz perioda prekolumbijske Amerike, Kine i Japana i svih jezika i kultura koje su animirale Evropu", izjavio je Žan-Luj Brig, bibliotekar i arhivar Vatikana, prenosi AFP. Vatikanska biblioteka je počela da digitalizuje svoje knjige pre par godina, a ugovor koji je sklopila sa NTT DATA predviđa da do 2018. bude digitalizovano 15.000 rukopisa. Predsednik NTT DATA, Tošio Ivamoto, kazao je da je njegova kompanija nestrpljiva da započne "opetaciju koja će dovesti do digitalizacije i očuvanja oko 80.000 knjiga i 41 milion stranica koje se mogu smatrati globalnom baštinom, a koje su napisane između drugog i dvadesetog veka". Kompanija NTT DATA radi u više od 40 zemalja i poseduje iskustvo u digitalizaciji retkih rukopisa. Brig je istakao da Sveta Stolica želi da "učini dostupnim ogromno blago koje joj je povereneo putem besplatnog uvida na internetu".
