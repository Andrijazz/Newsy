> Izvor: B92
> Datum: utorak 25.03.2014
> Rubrika: kultura
> Naslov: Predstavljen roman “Leto” Dušana Miklje
> Članak:

"Službeni glasnik" objavio je u ediciji "Književni glasnik" roman "Leto", uglednog publiciste, novinara, prozaiste i dramskog pisca Dušana Miklje, koji je predstavio urednik Petar Arbutina u Klubu - knjižari - galeriju "Glasnik".

Arbutina je postavljajući retoričko pitanje:šta se sve nalazi u ovoj knjiizi koja na naslovnoj strani ima dečiji crtež, odgovorio da poseduje ono što smo kao čitava kultura izgubili, a nemamo hrabrosti da priznamo - hrabrost da tragamo za nečim novim i da to nađemo. Ovo Mikljino delo, naveo je Arbutina, asociralo ga je na one prelepe knjige za sve radoznale od 7 do 107 godina koje su nekada objavljivane u "Plavoj ptici", a pre rata kod Gece Kona u ediciji "Kadok", koje su podsticale na maštanje, na želju za avanturom i bile u najboljem smislu teči "pikarski romani sa tajnom". Pošto pripada toj "izumrloj vrsti na našu veliku štetu", primetio je Arbutina, nema nikakve paralele u savremenoj srpskoj književnoj produkciji i to ga je motivisalo da ga uvrsti u izdavački plan "Službenog glasnika". Roman je topla porodična priča u kojoj se slave ljubav i prisnost među članovima porodice. Radnja se odvija na letovanju tokom koga deda sa unukama istražuje istoriju Boke Kotorske u vreme Rimskog carstva, sa željom da im nadoknadi propušteno znanje o antičkoj istoriji. Tako dolaze do priče o ilirskoj kraljici Teuti, koja je predvodila gusarske brodove koji su pljačkali miroljubive i bogate trovačke lađe, a blago su, prema legendi, sakrili u pećini iznad Perasta. Ovaj roman ima više nivoa čitanja, a autor je uspeo da kroz zanimljiv zaplet prenese pedagoške pouke i poruke koje nisu suvoparni traktat, već uzbudljivo ukomponovan triler, prijemčiv za čitanje kako mladima, tako i odrasloj čitalačkoj publici, rekao je Arbutina. Prema rečima autora, njegova je ambicija bila da "napiše maštovitu priču, ispunjenu mistikom i ezoterijom, koja će u čcitaocu probudi nagon za pustolovinom i pobunom protiv ustaljenih normi". "Postoje samo dva opsesivna puta u ljudskom životu; vraćanje u detinjstvo i potraga za blagom", kazao je Miklja. Svako traga za svojim blagom, koje ne mora da bude materijalno i svako pokušava da svoju emociju odrastanja sačuva u okviru pamćenja detinjstva, a autor je uspeo da u ovom delu objedini ta dva puta. Kako je rekao Miklja, "zato se jedno sasvim obično letovanje pretvorilo u opsesivno traganje, koje je zarazilo čitav zaliv". "Usred turističke sezone ljudi su zaboravili na odmor i letnju sijestu. Da li postoji drevno blago i kako doći do njega? Magija nije ono što vidimo već ono u šta (po)verujemo. Tim putem idu dve hrabre devojčice - vera da postoji blago vodi na put otkrivanja sebe u svetu odraslih, kao što ista vera njihovog vodiča vodi u svet zaboravljenih emocija detinjstva", kazao je Miklja.
