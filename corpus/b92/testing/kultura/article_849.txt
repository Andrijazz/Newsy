> Izvor: B92
> Datum: ponedeljak 17.03.2014
> Rubrika: kultura
> Naslov: Predstavljena knjiga intervjua Feliksa Pašića
> Članak:

Knjiga "Kratak pregled vremena", s podnaslovom "Ludus razgovara" - izbor intervjua koje je sa pozorišnim umetnicima vodio Feliks Pašić, predstavljena je u Muzeju pozorišne umetnosti Srbije.

Mnogobrojnu publiku pozdravila je autorka predgovora Ksenija Radulović, nekadašnja direktorka Muzeja. Ona je istakla da je novinar, kritičar, publicista i televizijski dokumentarista Pašić (1939-2010) bio dugogodišnji i dragoceni saradnik te kuće, kao i prvi glavni urednik pozorišnih novina "Ludus" od 1992. do 1999. godine. U "Ludusu" je objavio 60 velikih razgovora, od kojih je 18 intervjua sa dramskim piscima, rediteljima i pozorišnim kritičarima odabrala i priredila njegova supruga, novinarka Zorica Pašić, a knjigu je izdalo Udruženje dramskih umetnika Srbije (UDUS). Pašićevi sagovornici bili su Jovan Hristić, Vladimir Stamenković, Ljubomir Simović, Dušan Kovačević, Aleksandar Popović, Dejan Mijač, Slobodan Selenić, Vida Ognjenović, Ljubomir Draškić, Ljubiša Ristić, Muharem Pervić, Jagoš Marković, Mira Erceg, Slobodan Stojanović, Jovan Ćirilov, Nikita Milivojević, Egon Savin i Biljana Srbljanović. Ističući posvećenost i visoke standarde Pašića i u pisanju i u uređivanju, Radulovićeva je rekla da on i njegovi sagovornici - ljudi različitih estetika, generacija i opredeljenja, pozorište nisu posmatrali van konteksta vremena, pa je "Ludus" bio i svojevrsna platforma da se javno kažu neke bitne stvari koje nisu mogle da "prođu" u većim medijima. "Ovi razgovori bili su interni forum slobodne građanske misli u teškom periodu 90-ih godina", dodala je ona. Doskorašnja predsednica UDUS-a Ljiljana Đurić, koja je "izborila" sredstva za knjigu, zahvalila je Ministarstvu kulture, dodavši da je taj novac bio dovoljan samo za štampu, te je istakla trud Zorice Pašić i ekipe prijatelja zaslužnih što se pojavila "ova sjajno pisana i sjajno napravljena knjiga". Izdanje je grafički oblikovao Đorđe Ristić, a ilustrovano je fotografijama (rađenim za "Ludus") Vesne Pavlović, Đorđa Tomića i iz privatnih kolekcija. "Pašić je bio nenametljiv, njegovo prisustvo dok čitamo intervjue gotovo da ne primećujemo, ali je veoma vešto usmeravao sagovornike da čitaocu saopšte ono što je za njih bitno u pozorištu, umetnosti, a i u životu", rekla je Đurićeva. Milan Vlajčić je ocenio da je ova knjiga fascinantno štivo koje može da se čita na nekoliko nivoa, jer Pašićevi sagovornici, pored razgovora o teatru, daju dijagnoze vremena koje su obeležili ratovi, sankcije, kriza društva i morala. "To je knjiga za razumevanje naše pozorišne i opšte situacije, svedočenje i o našoj intimnoj drami", rekao je on, dodavši da imponuje i kvalitet u novinarskom smislu, jer su ti intervjui bili pravi dijalozi, što je danas kao žurnalistički žanr gotovo sasvim nestalo. Zorica Pašić je rekla da o svedočenju o vremenu 90-ih govore naslovi intervjua - sa Jovanom Hristićem "Đavo odneo moju generaciju", Ognjenkom Milićević "U ovom ludilu nema logike"... Ona je takođe primetila da se danas više ne rade pravi intervjui, koji su nekada bili vrhunska novinarska forma, pa se zapitala da li ćemo jednoga dana "kratak pregled vremena 2000-ih godina" morati da pravimo iz sadržaja tabloida.
