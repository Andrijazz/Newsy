> Izvor: B92
> Datum: utorak 18.03.2014
> Rubrika: kultura
> Naslov: "Zašto Tasovac nije potpisao novi Statut NBS?"
> Članak:

Upravni odbor Narodne biblioteke Srbije (NBS) tražio je danas od ministra kulture u ostavci Ivana Tasovca da obrazloži zbog čega do sada nije potpisao izmene i dopune Statuta NBS čime bi bilo omogućeno raspisivanje konkursa za novog upravnika i omogućen normalan rad te institucije.

Predsednik UO NBS, Gojko Tešić, rekao je na današnjoj sednici da su u proteklih godinu dana na odgovoran i savestan način obavljali svoju funkciju. On je dodao da je UO u poslednja tri meseca izložen opstrukciji od strane odgovornih u Ministarstvu kulture i informisanja, a povodom izmena i dopuna Statuta NBS koje su učinjene prema instrukcijama ministra Tasovca, ali i u dogovoru sa zaposlenima u toj nacionalnoj instituciji i koje se odnose na uslove za konkurs za upravnika. Tešić je podsetio da je UO Tasovcu uputio tri pisma (31. decembra 2013, 8. i 13. januara 2014) u kojima ga je obavestio o problemima s kojima se suočava, a zatim tražio obaveštenje želi li on ili ne da potpiše izmene i dopune na koja do danas nije dobio zvaničan odgovor i ocenio je da je stav ministra "ignorantski". UO smatra da iza te "nečuvene opstrukcije" stoji državni sekretar u Ministarstvu kulture i informisanja, Dejan Ristić, koji je bio vd upravnika NBS i koji se prema rečima članova UO NBS ponaša kao da je i dalje na toj funkciji. Tešić je rekao i da promene Statuta nisu sporne kolektivu NBS, pošto su uslove izmenili upravo sa kolegijumom i kolektivom te institucije kulture. On je dodao da zna iz nezvaničnih izvora da je bilo pokušaja da se ovaj UO smeni. Međutim, član UO Miladin Ševarlić rekao je da sigurno zna da taj UO nije smenjen samo zato što tehnička Vlada ne može ni da smeni, niti da postavi nekog novog na određeno mesto. Ševarlić je dodao i da su izloženi opstrukciji sa dve strane: iz samog Ministarstva i od strane određenog broja ljudi iz same NBS. Ocena člana UO NBS Sima Potkonja je da UO nije napravio ni jednu grešku, kao i da ima pravo da donese izmene i dopune Statuta i zapitao se zašto im to nisu dozvolili kako bi nastavili "još žešće" da rade. Na sednici su podsetili da NBS ima problema i u prostornom smislu, jer za koju godinu neće imati gde da odlože blago koje čuvaju, ali i da su u problemima materijalne prirode. Tešić je predstavnicima medija dao pisma koja su poslali ministru Tasovcu. Članovi UO NBS su Gojko Tešić, Radovan Beli Marković, Miladin Ševarlić, Ivana Nikolić i Simo Potkonjak.
