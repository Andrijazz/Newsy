> Izvor: B92
> Datum: petak 14.03.2014
> Rubrika: kultura
> Naslov: Dan poezije: Mi (ni)smo vaša deca!
> Članak:

Niz programa posvećenih obeležavanju Svetskog dana poezije održaće se ove godine od 20. do 22. marta u organizaciji Kulturnog centra Beograda i brojnih institucija kulture.

Kulturni centar Beograda pokrenuo je 2001. program posvećen poeziji, povodom Svetskog dana poezije, da bi u međuvremenu još nekoliko uglednih institucija u Srbiji takođe organizovalo posebne programe posvećene popularizaciji ovog književnog žanra. "Namera nam je da se 2014. svi okupimo pod zajedničkim programskim imeniteljem i koordinisanim akcijama u Beogradu i Novom Sadu", navodi se u saopštenju KCB-a. Osnovna tema programa ove godine pratiće objedinjujuću programsku temu KCB-a: odnos "starost - mladost", kao kreativni i/ili inhibirajući odnos, dijalog koji (ne) postoji između različitih pesničkih generacija i poetičkih grupa i pokreta, prevashodno u Srbiji (na primeru beogradskih i novosadskih pesničkih scena), kao i na primeru nekoliko pesničkih opusa autora sa nemačke, slovenačke, ruske, italijanske i japanske pesničke scene. Da li očevi više vole sinove, a majke svoje ćerke, ili obrnuto? Ko ima najviše dece među pesnicima, a ko najviše roditelja? Kako, i da li se rešavaju problemi u krugu porodice? Koji je muški, a kakav je ženski način rešavanja problema (pesme)? Ovo su samo neka od pitanja koja će se kroz razgovore o poeziji, čitanja novih pesničkih ostvarenja i akcije animiranja publike razmatrati tokom trodnevne manifestacije. Celokupna istorija (umetnosti/književnosti/poezije) je u stvari dinamika međusobnih odnosa stvaralačkih generacija, od bezuslovnog prihvatanja, preko sumnje u autoritet do "oceubistva" kao razvojnog stadijuma, pa i teme, konstitutivne za emancipaciju mnogih autora i njihovih poetika. Figure odsutnih i prisutnih bioloških majki/očeva upečatljivi su elementi književnih/pesničkih praksi svih razdoblja. Istorija privatnog života može se posmatrati kao istorija stilova vaspitavanja, odnosno "odgovora" vaspitavanih na metode vaspitača. Stoga će se ova globalna tema posmatrati kroz savremene pesničke opuse koji se bave odnosom prema pesničkim kanonima, ali i temom intimnih porodičnih odnosa. Organizatori programa: Kulturni centar Beograda, Biblioteka grada Beograda, Parobrod, Muzej Ive Andrića, Kulturni centar Novog Sada, Francuski institut, Dani frankofonije, Gete institut, Literarni kafe Programske forme: javna čitanja, okrugli stolovi, performansi, koncerti, akcije animiranja publike. Programska specifičnost Festivala: predstavljanje autora čije stvaralaštvo počiva na povezivanju poezije i izvođačkih umetnosti, tj. odnos poezije i drugih medija. Ove godine publici će biti predstavljen Umberto Fjori (Italija), kao autor koji stvara i u domenu muzike, i čiji je poetičke kredo - "gest i glas autora temelj su poezije; vratiti poeziji telo...", Monika Rink (Nemačka) koja kreira poetske tekstove u radio-formatu i Đani Gregori Forne (Francuska), pesnik, muzičar i glumac koji će svoj tekst Još i to!!!" izvesti kao video-koncert. Inostrani učesnici: Monika Rink (Nemačka), Mucuro Takahaši (Japan), Umberto Fjori (Italija), Đani-Gregori Forne (Francuska), Aleksej Ribakov alias Makušinski (Rusija), Ana Brnardić (Hr), Uroš Prah (Sl), Tibor Hrs Pandur (Sl), Vladimir Đurišić (CG), Miklavž Komelj (Sl). Učesnici, pesnikinje/pesnici iz Srbije: Ljubomir Simović, Radmila Lazić, Dubravka Đurić, Danica Vukićević, Jelena Marinkov, Mirjana Stefanović, Mirko Magarašević, Nenad Milošević, Milan Đorđević, Kajoko Jamasaki, Petar Matović, Bojan Savić Ostojić, Vladimir Stojnić, Vladimir Tabašević, Goran Korunović, Biljana Andonovski, Dejan Ilić, Vladimir Kopicl, Slobodan Tišma, Tamara Šuškić, Slobodan Ivanović, Bojan Samson, Dragoslava Barzut, Ana Marija Grbić, Ljiljana Đurđić, Marija Midžović, Gojko Božović, Predrag Petrović, Svetislav Travica i Siniša Tucić. Urednik programa manifestacije: Nenad Milošević Koncept manifestacije: Olivera Stošić Rakić
