> Izvor: B92
> Datum: sreda 19.03.2014
> Rubrika: kultura
> Naslov: Obeležen 90. rođendan velikana Bubiše Simića
> Članak:

U prisustvu porodice, kolega i velikog broja gostiju danas u Kamenoj sali Radio Beograda Radio-televizija Srbije i produkcijska kuća "Intermedia Network" prigodno su obeležili 90. rođendan velikana muzičke scene Srbije- Vojislava Bubiše Simića, njegovih 70 godina umetničkog rada, kao i 30 godina koje je proveo kao dirigent Džez orkestra Radio Beograda (Radio-televizija Beograd).

-Doprinos dela Bubiše Simića mnogim generacijama je ogroman- istakao je pored ostalog v. d. direktora RTS-a Nikola Mirkov i Simiću uručio prigodan rođendanski poklon, knjigu "Beograd, večiti grad" - Ovu knjigu poklanjamo čoveku koji potpuno opravdava njen naslov. Ove godine i Radio Beograd slavi isto toliko godina, to je kuća u kojoj je Bubiša proveo veliki deo svog života, tako da svi zajedno Bubiši čestitamo 90. rođendan. Mikrofon je potom prepušten slavljeniku, vidno uzbuđenom Bubiši Simiću. Dirljivo je govorio o svojim počecima u Radio Beogradu, o tome kako su od talentovanih amatera u tom trenutku, od džeza napravili čudo. Kroz anegdote, prisutne je vratio u period prvih koncerata Džez orkestra, njihovim uspesima u zemlji, i prvim velikim gostovanjima po Evropi. Govorio je o mnogim priznanjima koja su pristizala, festivalima zabavne muzike, o tome kako su ih proglasili "glasnicima džeza". Na kraju je Bubiša Simić poručio:

-Do uspeha se dolazilo teško, uz brojna odricanja, ali entuzijazam je ono što je bio naš pokretač. Ujedno, Simić se zahvalio i na izložbi fotografija iz njegove privatne zbirke koja je upriličena ovim povodom u Radio Beogradu. Produkcijska kuća "Intermedia Network" ovom prilikom je najavila novu istorisjku stranicu u biografiji Bubiše Simića. U ime ove kuće Nevena Povrenović je potvrdila početak snimanja igranog filma i TV serije u režiji Darka Bajića "Bićemo prvaci sveta" za koje će Bubiša Simić, zajedno sa Kikijem Lesendrićem, raditi muziku. -Verujemo da će ovaj film, kroz Bubišinu muziku, pokazati da smo zaista igrali džez košarku, istakao je Darko Bajić, autor filma.
