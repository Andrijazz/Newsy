> Izvor: B92
> Datum: ponedeljak 24.03.2014
> Rubrika: kultura
> Naslov: Halftones promovišu album u "Gradu" 27. marta
> Članak:

U četvrtak 27. marta u 21h u KC Grad "furiozna i provokativna beogradska i koncertna no wave atrakcija" Halftones, promovisaće svoj debi album "Halftones Is My Band".

"Ono što obećavaju na svom prvom solo koncertu je da će vas na talasima impresivnog, simbiotičkog vokala Suzane Sumrah, nepredvidivo milozvučnog, ali i uraganskog gitarkog umeća WoO-a (Vukašina Đelića) i prljavog, steady-sexy ritma Vlatka Džogovića i Nikole Gnjatovića sigurno zavesti i da će neodoljivost buke sa njima dobiti sasvim drugo značenje," piše u najavi koncerta.

Album je producirao i miksao, londonski producent Rory Attwell, a fizičko vinilsko izdanje pojaviće se u septembru tačno pred njihovu prvu evropsku turneju, kada će zvanično postati i izdanje jedne od najperspektivnijih mladih evropskih indie etiketa.
