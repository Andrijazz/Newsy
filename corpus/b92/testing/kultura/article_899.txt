> Izvor: B92
> Datum: petak 21.03.2014
> Rubrika: kultura
> Naslov: Izložba o Draži Mihailoviću u Istorijskom muzeju Srbije
> Članak:

U holu Istorijskog muzeja Srbije sredinom aprila biće otvorena multimedijalna izložba "U ime naroda", na kojoj će prvi put biti prikazane lične stvari generala Draže Mihailovića zaplenjene od njega prilikom hapšenja 1946. godine.

Kako za Tanjug kaže autor izložbe, istoričar Instituta za savremenu istoriju dr Srđan Cvetković, izložba se bavi temom likvidacije narodnih neprijatelja, političkih suđenja, Golog otoka i drugim stvarima koje su se događale nakon Drugog svetskog rata u bivšoj SFRJ. Izložba će trajati do avgusta meseca, a osim ličnih stvari generala Mihailovića prvi put će srpskoj javnosti biti prezentovane i originalne knjige i spiskovi streljanih. "Videćemo vrlo precizne podatke o streljanjima ljudi bez suđenja, kako su tekli politički procesi i politička suđenja, kao i stvari koje su zaplenjene prilikom hapšenja Draže Mihailovića", kaže Cvetković. Prema njegovim rečima, prvi put će biti prikazan i spisak svih zatočenika na Golom otoku, sa mogućnosti pretrage po internet bazi koja je kreirana za ovu priliku.
