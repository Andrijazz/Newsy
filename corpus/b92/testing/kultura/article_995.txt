> Izvor: B92
> Datum: petak 28.03.2014
> Rubrika: kultura
> Naslov: DDF - Dan domaćeg filma širom Srbije
> Članak:

Grupa mladih entuzijasta iz udruženja "Filmkultura" pokrenula je projekat "DDF - Dan domaćeg filma" koji će u 11 gradova Srbije tokom godine predstaviti izbor nove srpske dokumentarne produkcije, uz razgovore sa autorima.

Ukupno 12 večeri (sa 11 dugometražnih dokumentaraca i tri kratka koja će ići zajedno u jednom terminu) biće održano tokom godine, u prvoj nedelji u mesecu, u Novom Sadu, Šapcu, Beogradu, Nišu, Pančevu, Smederevu, Negotinu, Vrnjačkoj Banji, Gornjem Milanovcu, Leskovcu i Arilju. Realizacija počinje 2. aprila u Nišu, sa filmom "Albertov put" Predraga Bambića. Filmovi su odabrani sa liste ostvarenja čije je snimanje sufinansirao Filmski centar Srbije (FCS). Miroljub Vučković iz FCS-a objasnio je danas na konferenciji za novinare da je reč o bioskopima koji su dobili finansijsku podršku jesenas, na prvom konkursu za stimulaciju kvaliteta, gledanosti, distribucije i razvoja tehničke baze. Oni imaju obavezu da u ovoj godini realizuju program FCS-a čiji je cilj dvostruk - promovisanje domaćeg filmskog umetničkog stvaralaštva kroz prikazivanje u bioskopima i edukacija publike. Dogovoreni programi - "DDF", kao i "Mali film" i "Najkraći dan" sprovode se u saradnji sa "Filmkulturom", koja je autor ta tri projekta.

Producent Milan Stojanović iz "Filmkulture" rekao je da je to Udruženje za edukaciju u oblasti audiovizuelne kulture osnovano krajem prošle godine, sa ciljem da domaći film približi publici, pre svega deci i mladima. Prvi realizovani program "Najkraći dan" održan je 21. decembra 2013. (na datum kratkodnevice), sa izborom kratkometražne produkcije u Domu omladine Beograda i privukao je mnogobrojnu publiku. Rediteljka Andrijana Stojković izjavila je da su bioskopi i lokalne zajednice - domaćini "DDF-a", ali i autori dokumentaraca uzbuđeni pred ove programe, jer je i za jedne i za druge to retka prilika. "Filmkultura" koristi sve analogne i digitalne načine da obavesti i privuče publiku, a ulaz će biti besplatan, dodala je ona. Inače, domaćini imaju obavezu, kao korisnici sredstava sa konkursa FCS-a, da marketinški pripreme teren. Uz "Mali film" i nastojanje da se audiovizuelna kultura uvede u nastavni program, udruženje za jesen planira projekte "Šta gledam" i "Izoštravanje". Osnivači "Filmkulture" su i producentkinje Marija Stojanović, montažerka i rediteljka Vanja Kovačević, scenaristkinja i dramaturginja Maša Seničić i direktorka fotografije Jelena Stanković.
