> Izvor: B92
> Datum: sreda 19.03.2014
> Rubrika: kultura
> Naslov: Nakon 35 godina Čarli Braun na velikom platnu
> Članak:

Kultni američki autor Čarls Šulc (Charles M. Schulz) poklonio je svetu avanture Čarlija Brauna i njegovog najboljeg prijatelja Snupija. Studio "20th Century Fox" na osnovu stripa snima animirani 3D film "Klinje: Čarli Braun i Snupi šou" koji u bioskope stiže sledeće godine.

Poslednji put Čarli Braun i družina na velikom platnu pojavili su se 1980. godine u filmu "Bon Voyage, Charlie Brown (And Dont come Back!)" čiji je producent bio sin Čarlsa Šulca, Greg Šulc. Teško je poverovati da je prošlo više od trideset godina od njihovog pojavljivanja na velikom ekranu. Ali to će se promeniti sledeće godine. Družina Čarlija Brauna je živela uglavnom kroz strip čije je originalno ime "Peanuts" i koji u američkim novinama izlazi od 1950. godine. "Klinje" su jedan od najuticajnijih i najpopularnijih stripova u istoriji, ne samo u Americi, već širom sveta. Stripovi sa Čarlijem Braunom i Snupijem do sada su prevedeni na 21 jezik i publikovani u 75 zemalja sa 355 miliona čitalaca! Kroz sve inkarnacije, međutim, Čarli Braun, Snupi, Vudstok i njihovi prijatelji su uvek bili prikazani u 2D-u. U novom filmu "Klinje: Čarli Braun i Snupi šou" njihov svet ulazi u 3D. Studio "Twentieth Century Fox" u saradnji sa studiom "Blue Sky", zaslužnim i za najgledanije serijale "Ledeno doba" i "Rio", najavljuje premijeru filma u novembru 2015. godine. Režiju filma potpisuje Stiv Martino (Steve Martino).
