> Izvor: B92
> Datum: subota 15.03.2014
> Rubrika: kultura
> Naslov: Šta nas čeka na "Danima frankofonije"?
> Članak:

U svetu mart je tradicionalno u znaku frankofonije, a u Srbiji se proslavlja od 2006. godine kada se naša zemlja priključila Međunarodnoj organizaciji frankofonije kao posmatrač. Ova organizacija okuplja 75 zemalja u kojima živi 890 miliona ljudi, a sve ih spajaju francuski jezik i zajedničke vrednosti.
Ulaznice za "Dane frankofonije" u DOB-u koštaju 150 dinara.
Ulaznice za "Dane frankofonije" u DOB-u koštaju 150 dinara.
U saradnji sa frankofonim zemljama, DOB kao nosilac projekta peti put za redom organizuje reviju filmova, u saradnji sa ambasadama, kulturnim centrima i institucijama frankofonih zemalja, kao i sa Ministarstvom kulture Srbije i francuskom televizijom TV5Mond. U okviru "Dana frankofonije" biće održana revija filmova frankofonih zemalja od 21. do 24. marta u Domu omladine Beograda (DOB) i bioskopu "Fontana". Ovogodišnji izbor fokusiran je na nova dela iz kinematografija frankofonih zemalja, ali na programu će se naći i nekoliko klasika koji će biti otkriće za domaću publiku, najavili su organizatori, skrećući pažnju i na film "Odumiranje", nastao prošle godine u srpsko-švajcarskoj koprodukciji koji će predstavljati našu zemlju u ovom izboru. Program 21. marta otvara "Siguran dobitak", švajcarska produkcija iz 2013. godine u režiji Klaudija Tonetija. Prema sinopsisu, švajcarski političar sanja o karijeri poslanika, te zajedno sa svojim prijateljem, kineskim časovničarem, dolazi na ideju da organizuje polufinale izbora mis Kine u Švajcarskoj i to u ruralnoj regiji Jure. Ideja uzima maha, ali problemi iskrsavaju na sve strane - sponzori, politika, organizacija Ova urnebesna komedija zasnovana na istinitom događaju osvojila je evropsku kritiku i publiku i postala jedan od najvećih hitova prošle godine. Iste večeri biće prikazan francuski film "Drugi život Ričarda Kempa" u režiji Žerminala Alvareza. Dok radi na misterioznom slučaju ubistva, inspektor Kemp primećuje da slučaj sve više podseća na nerešen zločin sa početka njegove karijere. Iznenađujućom igrom slučaja on se vraća u 1989. godinu i dobija još jednu priliku da reši zločin... Ovaj uzbudljiv triler vraća u prvi plan odličnog glumca Žan Ig Anglada. Na specijalnoj projekciji 22. marta u DOB-u (u 17 sati) biće pikazan dokumentarni film o jednom od naših najvećih savremenih slikara - "Vladimir Veličković, izbor crnog". To je srpska i svetska premijera ovogodišnje francuske produkcije u režiji Fransoa Katonea. Film traje 52 minuta, a ulaz za tu projekciju je slobodan. Na programu su i "Svet nam pripada" (Belgija, 2012) Stefan Strekera, "Dobar pandur, loš pandur" (Kanada, 2006) Erika Kanuela, "Magična kutija" (Tunis, 2003), Ridhe Behija, "Ali, Rabia i ostali" (Maroko, 2000) Ahmeda Bulanea, "Maskarada" (Alžir, 2008) Liesa Salema, "Stranac" (Bugarska, 2012) Nikija Ilieva, kao i "Odumiranje" u režiji Miloša Pušića.
