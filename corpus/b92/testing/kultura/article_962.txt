> Izvor: B92
> Datum: sreda 26.03.2014
> Rubrika: kultura
> Naslov: Sarajevska grupa „Skroz“ nastupa u MH-u
> Članak:

Sarajevska grupa "Skroz", koju beogradska publika pamti po upečatljivom nastupu sa prošlogodišnjeg festivala "Sarajevo, ljubavi moja", nastupiće 28. marta (21h) u Mikser Hausu, kada će promovisati i novi singl, pesmu "Vila".

Reč je o pesmi "Vila" za koju je nedavno snimljen i spot, trećem samostalnom singlu iz opusa koji će činiti njihov četvrti album. Beogradska publika će moći da među prvima pogleda novi spot za singl "Vila". Spot je sniman u Sarajevu, u režiji Enesa Zlatara, a zahvaljujući letećoj kameri u videu dominira ptičija perspektiva. Uloge u spotu tumače glumci Branislav Trifunović i Nadežda Dimitrijević. "Vila" je pesma koja je nastala još 1996, godine kada je grupa osnovana, a zašto je objavljuju tek sada, objašnjava frontmen grupe Adnan Šaran: "Kad smo spremali pjesme za prvi album Vila nije ušla u uži izbor iz razloga što tada nismo uspjeli da uskladimo aranžman sa muzikom i tekstom. Vjerovatno je trebalo vremena da sazrijemo za ovu pjesmu i iskreno je iznesemo. Jako smo sretni da smo je ipak snimili i prezadovoljni smo kako danas pesma zvuči." Pored promocije novog spota, Beograđani će ponovo moći da uživaju i u sjajnom koncertnom nastupu grupe "Skroz".

Grupa "Skroz" nastala je u Sarajevu 1996. godine, a čine je Adnan Šaran (vokal, autor, tekstopisac), Dejan Ostojić (bas gitara), Nedžad Mulaomerović (bubnjevi), Elvir Salčinović (gitara) i Nino Škiljić (klavijature). Do sad su objavili tri albuma i četiri samostalna singla - "Afganistan" (2005), "Igraj Bosno" (2006), "Amerikanac" (2011) i "Raj" (2013). Tokom višegodišnjeg delovanja beleže veliki broj koncerata širom regiona i uspešno sarađuju sa prijateljima Dinom Šaranom, Edom Maajkom, Srđanom Todorovićem i Branislavom Trifunovićem. Koncertna promocija spota za singl "Vila" sa novog, četvrtog, albuma koji se očekuje sredinom godine, počeće u 21 čas u Mikser House-u (Karađorđeva 46), a ulaz je slobodan.
