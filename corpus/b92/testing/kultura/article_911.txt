> Izvor: B92
> Datum: petak 21.03.2014
> Rubrika: kultura
> Naslov: Razigravanje Beograda u stilu slatkog života
> Članak:

Prvi i za sada jedini festival "heritage" festival na ovim prostorima, festival Dolce vita iz Rovinja, predstaviće se Beogradu 22. marta u Mikser House-u koncertom nesvakidašnjeg sastava Swingers.

Festival Dolce Vita održava se po drugi put u Rovinju, od 5. do 8. juna ove godine. Ova manifestacija muzikom, propratnim programima, kao i estetikom slavi vintage kulturu u svim njenim oblicima - od filma, mode, dizajna, plesa, do muzike i hrane. Gosti ovogodišnjeg festivala će ponovo biti u mogućnosti da "udišu vazduh dobrih starih vremena", perioda koji je ostao u sećanju i poznat je kao "sladak život", da uživaju u bogatom muzičkom programu, probaju specijalite najboljih rovinjskih restorana, razgledaju izložbu oldtajmera (od vespi do vintage nameštaja i vinila), uživaju u plesnim radionicama svinga, lindija, jivea, tvista, kao i u projekcijama vintage filmova. "Dolce Vita je hedonistički vintage vikend u Rovinju koji spaja muziku, ples, modu, dizajn, oldtajmere, hranu i vino u jedinstveni doživljaj.", ističe Tomo Ricov, direktor Festivala Dolce Vita i dodaje: "Ovaj festival je vremeplov koji odvodi goste u pedesete i šezdesete godine prošlog veka, u doba stila, Sofije Loren, Brižit Bardo, Marčela Mastrojanija, Žana Pola Belmonda", izjavio je direktor festivala Tomo Ricov. Kao uvod u upoznavanje Beograđana sa jedinim vintage festivalom, u subotu sa početkom u 21 časova, u Mikser House-u, festival Dolce Vita će se predstaviti beogradskoj publici kroz koncert Swingersa, devetočlnog benda čije nastupe publika i kritičari često porede sa Las Vegas šouom.

Kvalitetna mešavina muzike kakva je mogla da se čuje na pozornicama Las Vegasa od svinga, preko jivea, rock and rolla i tvista do mamaba i kalipsa. Bend koji predvodi originalni pevač i vođa legendarnih Fantoma, Robert Mareković, će pred publikom u Mikser House-u izvesti popularne kompozicije Dina Martina, Frenka Sinatre, Džerija Li Luisa, Elvisa Preslija. "Prva ploča moje matične grupe Fantomi, 'Veliki odmor', bila je izuzetno popularna u Srbiji. Pesme poput 'Bijeli Cadillac' i 'Nedjelja' osvajale su eter, ali je ovo prva prilika da se predstavim sa grupom Swingers beogradskoj publici. Nakon osam zemalja u kojima smo nastupali, biće nam pravi izazov da se i u Beogradu predstavimo u pravom, dakle, što boljem svetlu", kaže Robert Mareković, vođa Swingersa i obećava da će posetioci sigurno zaplesati u ritmu muzike iz druge polovine prošlog veka. Za svoj album "Samo jednom se ljubi" članovi Swingersa nagrađeni su sa diskografskom nagradom Porin, najuglednijom te vrste u Hrvatskoj. Nakon njihovog nastupa, atmosferu će dodatno zagrejati poznati DJ Tomo Ricov kao i Robert Mareković, koje će pratiti igra Dolce Vita pin-up devojaka. Ulaz na koncert benda Swingers u Mikseru je besplatan.
