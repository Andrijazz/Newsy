> Izvor: B92
> Datum: ponedeljak 24.03.2014
> Rubrika: kultura
> Naslov: Zagrebački dizajn duo đukićpavlović u Novoj Iskri
> Članak:

U dizajn inkubatoru Nova Iskra, u četvrtak 27. marta predstaviće se jedan od najzapaženijih mladih dizajn studija iz Hrvatske, zagrebački duo koji čine Zoran Đukić i Jan Pavlović.

Nakon skorašnjih gostovanja Artscience Intefaculty iz Haga i švedskog programa Smart Living Challenge, Nova Iskra nastavlja sa inostranim gostovanjima u okviru svog redovnog edukativnog programa. Ovom prilikom, u goste dolazi jedan od najzapaženijih hrvatskih nezavisnih studija za grafički dizajn, duet đukićpavlović. Studio đukipavlović čine Zoran Đukić i Jan Pavlović. Obojica su magistrirala na Studijama dizajna u Zagrebu, a kao tandem deluju od 2008. godine. Njihovi radovi uskoro su počeli da osvajaju brojne nagrade, te na jednom loklanom portalu izlazi intervju naslovljen "Dizajneri pretplaćeni na nagrade", za koji kažu da je "osrednje utemeljen".

Najviše su posvećeni kreiranju vizuelnih identiteta, pa su autori dizajna za brojne umetničke i kulturne festivale, uključujući Motovun Film Festival i Mjesec hrvatske knjige. Sa druge strane, aktivno sarađuju i sa drugim tipovima klijenata, te su potpisnici identiteta za XVI Kongres hotelijera, portal Just Dubrovnik ili restoran Pun tanjur. Među nekim od najznačjanijih projekata je i kompletni dizajn knjige "Širenje horizonata", koja predstavlja pregled 20 godina urbanizma u Hravatskoj, kao i publikacija Javni prostori grada Zagreba. Njihov portfolio ima raspon projekata od brandiranja underground festivala do identiteta državnih institucija. U saradnji sa kolektivom CFSN, brendirali su i zagrebački Illectricity muzički festival. Jedan od najskorijih projekata je i kompletni dizajn dubrovačkog nedeljnog lista DuList.

U susret predavanju, pročitajte intervju sa Janom Pavlovićem i Zoranom Đukićem objavljenim na hrvatskom dizajn-portalu Vizkultura - http://vizkultura.hr/najbolje-funkcioniramo-u-duetu Predavanje Zorana Đukića i Jana Pavlovića biće održano u Novoj Iskri (Gavrila Principa 43) u četvrtak, 27. marta u 17.30 časova. Ulaz je slobodan.
