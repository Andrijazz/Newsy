> Izvor: B92
> Datum: utorak 18.03.2014
> Rubrika: kultura
> Naslov: "Da li ste danas snimili film?"
> Članak:

U sklopu besplatnih obrazovnih programa Doma omladine Beograda, srednjoškolci i studenti imaće priliku da od aprila meseca pohađaju i novu filmsku radionicu - "Da li ste danas snimili film?". Mentori će biti filmski stvaraoci Milutin Petrović ("Zemlja istine, ljubavi i slobode", "Jug jugoistok", "Agi i Ema") i Saša Radojević ("Poljupci", "Narcis i Eho").
Učešće u radionici je besplatno, ali su prijave obavezne putem mejla: radionice@domomladine.org. Rok za slanje prijava je 28. mart. Imena polaznika biće poznata deset dana po zatvaranju konkursa.
Učešće u radionici je besplatno, ali su prijave obavezne putem mejla: radionice@domomladine.org. Rok za slanje prijava je 28. mart. Imena polaznika biće poznata deset dana po zatvaranju konkursa.
Radionica će se održavati od 12. aprila do 14. juna 2014. godine (ukupno deset termina) u Domu omladine Beograda, subotom od 18 do 20 časova. Broj učesnika je ograničen (do 10), a namenjena je uzrastu od 15 do 30 godina. Dom omladine Beograda poziva mlade ljude zainteresovane za pravljenje filmova i promišljanje na temu filma, da se prijave na ovu radionicu, tokom koje će, uz teorijsku i praktičnu pomoć stručnih mentora, dobiti priliku da zakorače u svet mikrobudžetnog filma. Cilj radionice je da polaznicima olakša korišćenje filmske tehnologije i omogući upoznavanje sa finesama jezika pokretnih slika. Glavni zadatak mentora biće da polaznike podstaknu na pisanje scenarija i snimanje dokumentarnih i kratkih igranih filmova. Upoznavaće ih sa svakom fazom rada na filmu, pratiće dinamiku realizacije faza. Specijalni gosti radionice biće naši mladi filmski reditelji, koji će polaznicima objasniti metodologiju svog rada. Pisane prijave treba da se sastoje od motivacionog pisma u kome će zainteresovani kandidat obrazložiti zašto se prijavljuje, odnosno zašto bi voleo da bude deo ove radionice. Mentori će izbor izvršiti na osnovu pokazane zainteresovanosti polaznika za rad i mentorske procene o tome koji su kandidati spremni da posle pitanja: "Da li ste danas snimili film?" pokažu svoje novo filmsko delo.
