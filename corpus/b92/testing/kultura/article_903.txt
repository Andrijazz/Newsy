> Izvor: B92
> Datum: petak 21.03.2014
> Rubrika: kultura
> Naslov: Violinista Jurij Revič ponovo u Kolarcu
> Članak:

Mlada zvezda svetske muzičke scene, ruski violinista Jurij Revič (23), koga je beogradska publika već slušala, nastupiće po treći put u Kolarčevoj zadužbini 14. aprila.

Kako je saopštio Centar lepih umetnosti Gvarnerius u kome je Revič svirao na prvom gostovanju u Srbiji, mlada zvezda svetske muzičke scene koji već godinama oduševljava publiku i kritiku širom sveta, dolazi u Beograd na zahtev publike. Izdvajajući beogradsku publiku kao jednu od najtoplijih sa kojima se do sada susretao, Revič je u svoj bogati koncertni raspored za ovu godinu, u okviru kojih su i turneje po SAD-u, Japanu i Južnoj Koreji, ponovo uvrstio Beograd i 14. aprila će, uz saradnju pijanistkinje Natalije Mladenović izvesti atraktivan program koji na pravi način dočarava njegovu izuzetnu virtuoznost, što publika od njega i očekuje, istaknuto je u najavi Gvarneriusa. Na programu su dela Sezara Franka, Morisa Ravela, Kloda Debisija, Manuela de Falje, Bele Bartoka i Pabla Sarasatea. Revič je rođen u Moskvi u porodici uglednih muzičara. Sa časovima violine počinje u petoj godini a već sa sedam godina je primljen u moskovsku Centralnu muzičku školu, u okviru Državnog moskovskog konzervatorijuma. Na Bečki konzervatorijum primljen je 2009. godine u klasi Pavela Vernikova. Mladi violinista svirao je u najeminentnijim svetskim salama, u Karnegi Holu u Njujorku, Milanskoj Skali u Milanu, u Musikferajn u Beču, Čajkovski koncertnoj dvorani u Moskvi, Tonhale u Cirihu i mnogim drugim. Dobitnik je prvih nagrada na međunarodnim takmičenjima  u Moskvi, violinskom takmičenju David Ojstrah u Moskvi, OEJAB u Beču, takmičenju Fidelio u Beču, Kloster-Schontal u Nemačkoj i Individualis takmičenju u Kijevu. Nedavno je uvrstio još jedno prestižno priznanje na svoj spisak nagrada, dobio je "Bernstengeige" nagradu za najboljeg mladog muzičara, koju dodeljuje Betoven centar iz Beča. Dobitnik je prestižne stipendije za mlade muzičare Mstislav Rostropovič 2005. i 2010. godine. Učesnik je programa "Vladimir Spivakov's International Fund Programme". Revič je 2012. godine objavio prvi CD "Ruska duša" a sledeće godine CD sa Rombergovim delima "Concertos and Ouvertures" za Sony Classical. Iste godine objavio je CD izdanje "Mocart i Sarasate", sva izdanja praćena su izuzetnim kritikama i dobrim ocenama publike.
