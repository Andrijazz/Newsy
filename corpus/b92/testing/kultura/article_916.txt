> Izvor: B92
> Datum: subota 22.03.2014
> Rubrika: kultura
> Naslov: Nagrada "Žanka Stokić" uručena Miri Banjac
> Članak:

Glumačka nagrada "Žanka Stokić" danas je svečano uručena ovogodišnjoj dobitnici Miri Banjac na velikoj sceni Narodnog pozorišta u Beogradu.
Intervju sa Mirom Banjac Gluma Mire Banjac među koricama Mira Banjac dobitnica nagrade "Žanka Stokić"
Intervju sa Mirom Banjac Gluma Mire Banjac među koricama Mira Banjac dobitnica nagrade "Žanka Stokić"
Svečanosti su prisustvovale brojne poznate ličnosti koje su odale priznanje poznatoj glumici, a posetioci su je pozdravili na nogama i iskazali poštovanje veoma dugim aplauzom. Banjac je rekla primajući nagradu da je to priznanje afirmaciji života, istakavši da je život pozorište koje traje, da je ono nezaustavljiva reka, potreba jednog naroda. Ona je razmišljala šta povezuje nju i Zzanku Stokić i ustanovila da njih dve povezuje to što su obe narodne glumice, rekla je Banjac. "Moji prvi koraci, moje prve rečenice potiču iz ove kuće (Narodno pozorište) koje je, dok sam bila u Srpskom narodnom pozorištu u Novom Sadu, bilo moja velika tuga. Nikada nisam igrala na ovoj sceni", podsetila je ona. Sa suzama u očima Banjac se zahvalila svima koji su je pratili kako u profesionalnom životu, tako i u privatnom.

Proslavu su uveličale njene kolege i prijatelji Nebojša Dugalić, Renata Ulmanski, Gordana đurđević Dimić, Ljiljana Stjepanović, Gorica Popović i Tanja Bošković, kao i upravnik Srpskog narodnog pozorišta u Novom Sadu Aleksandar Milosavljević. Dugalić je rekao da je Mira Banjac zaslužna za to što se on bavi glumom, ali i da "ona prvim korakom ponese istoriju svog lika. Svaka nagrada nedovoljno nagrađuje ono što ona jeste". "Decenijama traje rasprava da li Mira Banjac pripada SNP-u ili Ateljeu 212, ali ona je svojim ulagama potvrdila da joj ne treba zaštita institucije, jer se potvrdila kao glumica u svim žanrovima", rekao je Milosavljević. Uručenju nagrade prethodili su inserti iz filmova u kojima je Mira Banjac igrala, a to su: Kamiondžije, Žuta, Čuvari plaže u zimskom periodu, Sećaš li se Doli Bel, Radovan III, Varljivo leto, Balkanski špijun, Lepota poroka, Majstori, majstori i drugi. Ispred Narodnog pozorišta, plaketu, rad scenografa Geroslava Zarića, glumici je uručio v.d. upravnika Dejan Savić, statuetu, rad akademskog vajara Milivoja Bogosavljevića, gradonačelnik Miomir Ilić, a novčani iznos, u ime Kompanije "Večernje novosti", generalni direktor i glavni urednik Ratko Dmitrović.

Nagrada "Žanka Stokić" se dodeljuje glumici čija je ličnost obeležila pozorišni i filmski život Srbije svojom stvaralačkom zrelošću i bogatstvom glumačkog izraza. Počasni predsednik žirija, dramska umetnica Mira Stupica ocenila je da se Mira Banjac izdvojila kao "najvredniji pozorišni čovek" i glumica koja je "od malih rola pravila velike uloge koje se pamte". Članovi žirija bili su Dmitrović, Savić, prošlogodišnja dobitnica Ljiljana Stjepanović i reditelj Slavenko Saletović. Nagradu koja nosi ime velike srpske glumice iz prve polovine 20. veka dodelili su po 12. put Narodno pozorište, kompanija "Novosti" i Grad Požarevac.
