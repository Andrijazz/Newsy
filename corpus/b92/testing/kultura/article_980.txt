> Izvor: B92
> Datum:  
> Rubrika: kultura
> Naslov: Novi album Wu-Tang Clana - tiraž: 1
> Članak:

Legendarni hip-hop sastav Wu-Tang Clan u tajnosti je spremio dupli album "The Wu - Once Upon A Time In Shaolin". Ipak, sasvim je moguće da ga nikada nećete čuti, jer će biti prodata samo jedna jedina kopija.

Materijal snimljen u prethodnih pet-šest godina trenutno se nalazi u jednom sefu u Maroku, negde u okolini Marakeša, u ručno graviranoj srebrnoj kutiji, koju je izradio britansko-marokanski umetnik Jahja. Taj primerak predstavlja zapravo ceo tiraž albuma na čijih se 128 minuta nalazi 31 pesma, urađenih u "legendarnom avangardnom, dark funk zvuku, produciranom u originalnom Wu-Tang stilu iz 90-ih godina". "Uskoro izbacujemo umetničko delo kakvo niko nikada nije napravio u istoriji moderne muzike. Pravimo jedinstveno delo, stvar za kolekcionare, ovo je kao da neko ima žezlo egipatskog kralja", rekao je za Forbs Robert Digs, poznatiji kao RZA. Pre nego što bude prodat, kako se autori nadaju, za milionsku sumu, "Once Upon A Time In Shaolin" biće na svojevrsnoj turneji po muzejima, umetničkim galerijama, možda i na nekim prestižnim muzičkim festivalima, gde će za određenu cenu fanovi moći da odslušaju ceo album. Planirano je da bude puštan isključivo preko slušalica, da se slušanje naplaćuje (između 30 i 50 dolara), a na svim događajima će postojati rigorozna kontrola i skeneri za otkrivanje bilo kakve opreme za snimanje. RZA kaže da je muzika u poslednje vreme toliko devalvirana da se nalazi na korak od toga da ne predstavlja nikakvu vrednost i da se deli potpuno besplatno. "Ideja da je muzika umetnost je nešto što mi zagovaramo godinama. Ipak, prema njoj se ljudi ne odnose kao prema drugim vidovima umetnosti, pre svega po pitanju njene vrednosti", kaže RZA. Kada turneja prođe, Wu-Tang Clan će ponuditi izdanje na prodaju, a bogati pojedinac, kompanija ili možda izdavačka kuća će dobiti odrešene ruke i moći će da sa materijalom rade šta žele. To znači da je moguće da se projekat na kraju nađe i u redovnoj prodaji. "Znam da zvuči ludo. Možda sve potpuno propadne i možda nas ljudi ismeju, ali srž naših ideja je da inspirišemo stvaranje, orginalnost i debatu. Naša želja je da sprečimo smrt muzičkih albuma", kaže koproducent Tarik Azugar, poznatiji kao Cilvaringz. "Debata počinje ovde" je i poruka na sajtu posvećenom ovom albumu, na kome se ističe da je muzička industrija u velikoj krizi i da su masovna produkcija i zasićenost sadržajem devalvilari i ljudski doživljaj muzike, ali i mogućnost da se uspostavi njena vrednost. "Industrijska produkcija i digitalna reprodukcija su promašaj. Suštinska vrednost muzike je svedena na nulu", navodi se na sajtu. Takođe, povlači se paralela između autora današnjice i autora prošlosti. "Istorija nam pokazuje da su veliki muzičari kao što su Betoven, Mocart i Bah bili podjednako poštovani kao Pikaso, Mikelanđelo ili Van Gog. Međutim, kreativni izraz današnjih umetnika kao što su RZA, Kanje Vest i Dr Dre ne vrednuje se isto kao rad umetnika kavi su Endi Vorhol, Demijan Herst ili Žan-Mišel Baskijat", navodi se. Inače, objavljeno je i da je na albumu učestvovao ceo Wu-Tang Clan, a kao gosti tu su i Boni Džo Mejson (pseudonim koji koristi Šer), Redmen, kao i fudbaleri Barselone. Autori se nadaju da bi projekat mogao da predstavlja novi početak u muzičkoj industriji i da će pokrenuti svojevrstan oblik "privatnog izdavaštva", dok RZA tvrdi i da bi mogao da bude uvod u novi vid umetničke "besmrtnosti" Wu-Tanga - ne kroz jedno muzičko delo, već kroz novi model. "Pred nama je i vreme u kome nećemo moći da idemo na turneje i to je prirodna evolucija čoveka. Međutim, ovaj privatizovani album, ova ideja koju nosimo, mislim da će biti nešto što će živeti duže od nas samih", kaže RZA.
