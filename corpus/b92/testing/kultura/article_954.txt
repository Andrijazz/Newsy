> Izvor: B92
> Datum: utorak 25.03.2014
> Rubrika: kultura
> Naslov: Čitanje filmova i gledanje knjiga u Gradu
> Članak:

U okviru ciklusa književnih programa u knjižnici Kulturnog centra "Grad" danas će biti održan program na temu povezanosti filma i književnosti pod nazivom "Čitanje filmova i gledanje knjiga".

Dnevni program počinje u 14 sati projekcijom filma "U raljama života" koji je 1984. godine po romanu "Štefica Cvek u raljama života" Dubravke Ugrešić snimio Rajko Grlić. Nakon projekcije, o filmu će govoriti Dejan Ilić, urednik izdavačke kuće "Fabrika knjiga" koja je i izdavač knjiga Dubravke Ugrešić. U 16 i 30 je projekcija filma "Sati" koji je po istoimenom romanu Majkla Kaningema 2005. godine snimio Stiven Daldri. O filmu, kao i o romanu "Gospođa Dalovej" i životu Virdžinije Vulf koji imaju važno mesto u filmu, govoriće dr Biljana Dojčinović, profesor na Filološkom fakultetu u Beogradu. Odgovor na pitanje koliko se film i književnost prepliću, koliko su njihovi jezici slični, a u kojoj meri se razlikuju, koliko ono što funkcioniše na filmu ne funkcioniše u književnosti i obrnuto, pokušaće da daju učesnici večernje tribine. Učesnici tribine su pisac Filip David, književni i filmski kritičar Milan Vlajčić, književnica i filmska kritičarka Vladislava Vojnović i reditelj Stefan Arsenijević. Posle tribine biće prikazan kratki film "(A)Torzija" Stefana Arsenijevića snimljen po tekstu Abdulaha Sidrana. Film je 2004. godine bio nominovan za nagradu Oskar u konkurenciji kratkih filmova, a posle projekcije biće organizovan i kraći razgovor sa rediteljem. U najavi martovskog književnog programa KC Grad istaknuto je da je umetnost 20.veka bez sumnje obeležio film ali da film kao forma na mnogo načina korespondira sa književnošću. Veze filma i književnosti su složene, u filmu koji je i narativna umetnost autori se oslanjanju na pripovedačka iskustva izvučena iz književnosti. Mnogi važni književnici su se bavili i pisanjem filmskih scenarija, pa čak i režijom, mnoge značajne knjige su pretočene u filmove a životi književnika, bilo stvarnih ili fiktivnih, čine tematski okvir mnogih filmova. Ustoličen kao važna kulturna činjenica film je uticao na mnoga poetička načela sasvim raznorodnih savremnih pisaca.
