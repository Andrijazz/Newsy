> Izvor: B92
> Datum:  
> Rubrika: kultura
> Naslov: Yoya Wolf - „Open Your Heart“ (VIDEO)
> Članak:

Beogradska kantautorka Yoya Wolf (Jovana Vujnović), glavni vokal poznatog beogradskog benda Euterpa, objavila je svoj debi solo singl "Open Your Heart" za londonsku izdavačku kuću "Bandhouse Records".

Za pesmu "Open Your Heart", Yoya je napisala muziku i tekst, dok aranžman potpisuju Marko Kon, Miladin Stojković i Goran German. Singl je snimljen u Studiju 3000 a miks i mastering su rađeni u Londonu u "The Park Studios". Što se instrumenata tiče, svojim talentom doprineli su: Mladen Pecović (gitare), Miladin Stojković (bas gitara i kontrabas), Goran German (klavijature), Marko Kon i Ivan "Bamby" Mirković (drum programming) kao i Dajana Ivin (prateći vokali). Urađen je i spot za pesmu "Open Your Heart" u režiji Vladimira Markovića Looney-ja, koji možete pogledati ovde. Tokom 2013. godine Yoya je, u saradnji sa Miladinom Stojkovićem, snimila obradu pesme britanskog sastava Radiohead - "Wolf at the Door", koja je objavljena na kompilaciji "Radio In My Head" (Bandhouse Records, 2013). Obe pesme mogu se naći na internet platformama (iTunes, Spotify, Google Play, Bandcamp, Deezer, Amazon, eMusic, Xbox, itd.). U planu je, pored redovnih svirki sa bendom Euterpa, snimanje novih pesama, a u bližoj budućnosti i objavljivanje prvog solo albuma.

Jovana ima iza sebe blizu hiljadu nastupa, od klupskih bina do koncertnih sala, kao i brojne televizijske nastupe. Sa svojim bendovima Tir na nOg i Alfapop snimila je dva albuma, na kojima je, pored pevanja, učestovala i kao autor. Od 2010. godine aktivno nastupa na beogradskoj klupskoj sceni, najpre sa bendom Magic Beans, a 2012. godine postaje glavni vokal benda Euterpa, jednog od najtraženijih klupskih bendova sa repertoarom od preko 400 žanrovski različitih pesama. Odlazak u London na koledž za savremenu muziku "LCCM", 2008. godine, bio je nadogradnja dugogodišnjem klasičnom muzičkom školovanju i doneo joj veliko iskustvo kroz saradnju i nastupe sa muzičarima iz celog sveta i istraživanje savremenih muzičkih žanrova.
