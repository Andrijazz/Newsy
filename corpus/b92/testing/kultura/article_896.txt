> Izvor: B92
> Datum:  
> Rubrika: kultura
> Naslov: "Stand Down" sa Nebojšom Milovanovićem
> Članak:

Prvo prolećno veče u Mikser Hausu proći će u znaku autoironičnih ispovesti Nebojše Milovanovića koji će izvesti svoju neobičnu monodramu sa početkom u 22 časa.

"Stand Down sa Nebojšom Milovanovićem" predstaviće netipičnu formu pozorišta, u kojoj glumac priča svoje lične životne priče kroz pesme, koristeći se vrstom izraza koja kombinuje poeziju i autoironične ispovesti u formi melodrame. Jedinstvenost ovakve pozorišne forme odražava se i u nestatičnosti publike koja je pozvana da učestvuje i komunicira sa glumcem i time doprinese dinamici priče. Nebojša Milovanović je naš poznati glumac i član Jugoslovenskog dramskog pozorišta. Publika je mogla da ga vidi u filmovima "Lajanje na zvezde", "Optimisti" i "Bure baruta", a od nedavno i u seriji "Vojna Akademija". Tokom svoje karijere trudio se da, što je više moguće, pruži drugačije pristupe glumačkoj profesiji i pozorištu, što će i pokazati na događaju u Mikser Hausu. "Stand Down sa Nebojšom Milovanovićem" će početi u 22 časa, u prostoru Mikser Hausa (Karađorđeva 46, Beograd), a ulaz je moguć samo uz pozivnicu, koja se može nabaviti na blagajni Mikser House-a, kao i putem Facebook naloga. A možete da se obratite i nama, jer smo u saradnji sa Mikserom odvojili 10x2 ulaznice samo za vas! Potrebno je da se javite na mejl karte@b92.net, ostavite ime i prezime i broj kontakt telefona, a u subjektu poruke obavezno upišite STAND DOWN. Dobitnici će biti obavešteni putem mejla, a njihova imena biće na spisku hostiju Mikser Hausa, gde treba da se jave pre 22 časa.
