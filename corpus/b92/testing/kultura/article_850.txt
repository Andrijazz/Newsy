> Izvor: B92
> Datum: ponedeljak 17.03.2014
> Rubrika: kultura
> Naslov: Svečano otvaranje “Demusa 2014” 18. marta u DKC-u
> Članak:

U velikoj sali Dečjeg kulturnog centra Beograda 18. marta počinje gradsko takmičenje - Dečje muzičke svečanosti "Demus 2014" koje tradicionalno organizuju taj centar i Prijatelji dece Beograda.

Drugi koncert biće održan 21. marta, a treći 31. marta, saoštio je Beoinfo. Dečje muzičke svečanosti održavaju se svake godine i traju od marta do maja, kada se na reviji pobednika predstavljaju prvonagrađeni učesnici. Ta velika manifestacija obuhvata gradsko takmičenje "Zlatna sirena", takmičenje malih vokalnih sastava (dueti, terceti i kvarteti), malih instrumentalnih sastava, orkestara i horova. Takmičenje počinje "Zlatnom sirenom" na kojoj se mogu čuti najlepši dečji glasovi Beograda, pobednici opštinskih takmičenja u sledećim žanrovima - stari majstori, klasična i savremena solo pesma, izvorna narodna pesma (a cappella) i dečja zabavna i popularna pesma. Za sve žanrove postoje četiri uzrasne kategorije (I kategorija - učenici prvih i drugih razreda, II kategorija - učenici od trećih i četvrtih razreda, III kategorija - učenici od petih i šestih razreda, IV kategorija - učenici sedmih i osmih razreda). Na "Zlatnoj sireni" ove godine učestvovaće oko 450 izvođača, pobednika sa opštinskih takmičenja, koje će ocenjivati stručni žiri u sastavu naših eminentnih profesora muzike.
