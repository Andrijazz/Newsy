> Izvor: B92
> Datum: ponedeljak 24.03.2014
> Rubrika: kultura
> Naslov: Norman Biker bend 29. marta u DOB-u
> Članak:

Norman Biker bend (Norman Beaker Band) održaće koncert u Klubu Domu omladine, u subotu 29. marta, u sklopu dela svoje evropske turneje, gde će nastupati kao bluz trio.

Norman Biker bend sastavljen je od veoma cenjenih britanskih muzičara koji su svoj doprinos kompletnoj rokenrol sceni dali koncertnim sviranjem, ili studijskim radom za britanske i svetske velikane - BB King, Buddy Guy, Jack Bruce, Alexis Korner, Chris Farlowe, Larry Garner, Graham Bond, Chuck Berry, Robert Plant, Jimmy Page, Van Morrison, Lowell Fuslon, Peter Green, Louisiana Red, Fenton Robinson i mnogi drugi. Norman Biker je predvodnik britanske bluz scene više od četiri decenije, veoma cenjen gitarista, pevač, tekstopisac i producent. Dovoljno je pomenuti da je čuveni BB King za njega rekao: "Norman je kao beli Fredi King!" Zajedno s Van Morisonom tri puta zaredom napunio je Rojal Albert Hol. Džon Prajs je jedan od zauzetijih basista u Britaniji. Snimao je i svirao s muzičarima kao što su: Van Morison, Erik Bardon, Toni Ešton, Kris Farlou, Toni Mekfi, Herbi Goins, Mik Abrahams Član je Biker Banda preko dvadeset godina. Stiv Gibson, živa ritam mašina, u svojoj ranoj karijeri nastupao je s čuvenim bendom Buzzcocks. Takođe veoma cenjen i tražen od drugih bendova, bilo kao studijski ili koncertni bubnjar. Norman Biker trio na ovogodišnjoj turneji promoviše novi album pod nazivom "Between The Lines" (2013) na kome se zajedno s kolegom iz benda, Džonom Prajsom, potpisuju kao autori i producenti albuma. Nastupi benda su mešavina svih žanrova bluza, s puno energije i dosta humora. Svojim iskrenim, profesionalnim pristupom, Norman Biker bend osvojio je Evropu gde nastupa tokom cele godine (više od 180 dana su na turnejama).
