> Izvor: B92
> Datum: subota 15.03.2014
> Rubrika: kultura
> Naslov: Fokus na Srbiju na Filmskom festivalu u Sofiji
> Članak:

U Sofiji se sutra završava 18. međunarodni filmski festival, u čijem je takmičarskom programu prikazan debitantski film mlade srpske autorke Mine Đukić "Neposlušni".

U programu "Balkanska konkurencija" učestvovala su dva filma iz Srbije - "Falsifikator" reditelja Gorana Markovića i "(S)kidanje" Koste Đorđevića. Pre odluke žirija o aktuelnoj produkciji, uručena je nagrada za životno delo, koja je pripala istaknutom srpskom autoru Goranu Paskaljeviću. Kako je uoči puta u Bugarsku Tanjugu rekao Paskaljević, nagradu "Sofija" za doprinos svetskoj kinematografiji do sada su dobili Vim Venders, Klod Leluš, Kosta Gavras, Teo Angelopulos, braća Tavijini, Alan Parker, Piter Grinevej, Vanesa Redgrejev... Paskaljević je bio počasni gost festivala i premijerno predstavio bugarskoj publici svoj najnoviji film "Kad svane dan". Fetsival, koji je počeo 6. marta, premijerom filma bugarskog reditelja Stefana Komandareva "Presuda", u kojem glavnu ulogu tumači Miki Manojlović, organizovao je i program "Fokus na Srbiju". Uz pomenute filmove, prikazan je i "Klip" Maje Miloš, a predstavljeno je i više srpskih projekata u nastajanju ili u razvoju na Marketu u okviru "Susreta u Sofiji". To su "Bog se vraća kući" Petra Ristovskog, u produkciji "Kinozoika", "Vasina torta" Željka Đukića (produkcija "Dakar"), "Travelator" Dušana Milića ("Film Deluxe International / Eye to Eye") i "Panama" Pavla Vučkovića ("Collapse film"). Pored toga, Markovićev "Falsifikator" prikazan je i kao deo programa Sofijskog festivala u Burgasu i Plovdivu.
