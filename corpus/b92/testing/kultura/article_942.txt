> Izvor: B92
> Datum: ponedeljak 24.03.2014
> Rubrika: kultura
> Naslov: 15. Festival studentskog filma počinje 27. marta
> Članak:

15. Festival studentskog filma održaće se od 27. do 30. marta u Kinoteci i Parobrodu. U susret jubileju, FSF će prikazati filmove 48 mladih filmskih autora iz celog sveta i upriličiće brojne programe.

U cilju slavljenja raznolikosti tema, žanrova i ideja studenata, festival je oslobođen strogog koncepta. Tema je slobod(n)a, slavimo raznolikost, različite pristupe filmu, kreativnost i ideju koja je održala festival sve ove godine i u trenucima kada je to (bilo) gotovo nemoguće. Petnaesti FSF održaće se pod pokroviteljstvom Ministarstva kulture i informisanja Republike Srbije, uz podršku Sekretarijata za kulturu Grada Beograda i kompanije Orion telekom. U okviru glavnog programa u Muzeju jugoslovenske kinoteke FSF će od 200 prijavljenih prikazati 48 filmova studenata sa poznatih svetskih akademija iz: Kanade, Francuske, Nemačke, Češke, Slovačke, Belgije, Španije, Holandije, Indije i Srbije. Revijalni filmski program činiće retrospektiva animiranih filmova Fakulteta primenjenih umetnosti i Dunav filma. Selekcioni tim činili su studentkinja dramaturgije, Bojana Babić i student režije Filip Martinović. Žiri ovogodišnjeg festivala: Milena Predić- glumica, Predrag Velinović - profesor TV režije na FDU i Milan V. Puzić, dramaturg. Ovogodišnji žiri dodeliće Grand Prix FSF-a, nagradu za Najbolji srpski film, Najbolji animirani film, Najbolju fotografiju, Najbolji dokumentarni film i Specijalnu nagradu. Celokupan edukativni i prateći program održaće se u Ustanovi kulture Parobrod. Jednodnevnu radionicu na temu Gluma na filmu vodiće filmski reditelj Srdan Golubović, 30. marta od 14h. Predavanje na temu Kult filmskih krajeva održaće Aleksandar Janković, dramaturg i profesor na FDU, 29. marta od 14h. Glavni događaj pratećeg programa biće izložba pod nazivom Život na traci koja će prikazati radove 20 mladih primnjenih, filmskih i likovnih umetnika. Koji su problemi ili simptomi današnjih predstava i vrednosti društva "na traci" tj.na filmu i na televiziji? Koji je odgovor mladih umetnika na postojeće stanje u društvu i umetnosti? Ideja je da se prikažu i sukobe različiti umetnički izrazi, forme i stavovi u okviru ove multimedijalne izložbe.

Program u produkciji Parobroda biće takođe deo pratećeg programa FSF-a. Pored žurki otvaranja i zatvaranja, prateći program činiće: nastup sastava MORAITIKA, 27.marta u 21:30, predstava U samoći pamučnih polja, 28.mart u 20:30h i TRI(P)BINA - halucinogeni doživljaj muzike dobitnika Mokranjceve nagrade u formi audio i video semplinga, 29.marta u 20h. FSF je tokom prethodnih četrnaest godina prikazao više od 1000 studentskih filmova, ugostio više od 500 mladih autora, veliki broj renomiranih predavača i upriličio je brojne prateće programe uz više od 30 hiljada poseta festivalskim programima. Posebnu zahvalnost dugujemo kompaniji Orion telekom, Ministarstvu kulture i informisanja, Sekretarijatu za kulturu Grada Beograda, Real Time Clippingu, MTV-u i ostalim medijskim sponzorima.
