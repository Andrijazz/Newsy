> Izvor: B92
> Datum:  
> Rubrika: kultura
> Naslov: Veče Matije Bećkovića na Disovom proleću
> Članak:

U okviru 51. Disovog proleća u čačanskom Domu kulture održano je književno veče posvećeno akademiku Matiji Bećkoviću pod nazivom "Ćeraćemo se još".

Bećković kaže da mu je ukazana velika čast jer je ponovo na ovoj prestižnoj manifestaciji, a neposredan povod je predstavljanje njegovih sabranih dela u dvanaest knjiga koje si izdali "Oktoih" i "Andrićev institut" među kojima je i jedna novoobjavljena pod nazivom "O li mi ga dat". "Pesnici nisu otpevali svoje jer smo ovde videli svet koji je u kolonama dolazio na predstavljanje dela, da sluša pesnika i zakone svog maternjeg jezika kako je to bilo u najslavnijim danima poezije", naveo je on u izjavi Tanjugu. Govoreći o ponovnoj poseti Čačku, on je istakao da je ovaj grad prestonica srpskog pesništva, a pionir je Vladislav Petković Dis. "Pesnici koji imaju zavičaj imaju i više sreće budući da ima ko o njima da brine. Zato je dobar primer sam Dis koji nije imao puno radosti u životu, ali je zato uvećana njegova posmrtna slava", rekao je Bećković. Smatra da je ona još veća jer se ove godine obeleževa vek od početka Prvog svetskog rata u kojem je pesnik završio svoj život, a kako dodaje, proviđenje mu je dalo mogućnost da prethodno objavi knjigu "Utopljene duše". "Disova utopljena duša vaskrsava među nama, njegov lik i poezija u gradu pesnika i u pesničkom srpskom narodu", navodi dalje Bećković. Upitan kako u našoj zemlji očuvati kulturu i poeziju on je rekao da ako se Srbija sačuva, biće očuvano i njeno pesništvo koje je i opravdalo postojanje ovog naroda. "Dis je svoje postojanje potvrdio poezijom, a njegov opstanak se ne može drugačije razumeti nego na taj način. Ako naš jezik ne pretekne i izumre poezija onda nema smisla da ovaj kusur od Srba i Srbije preživi", zaključio je Bećković. Prema rečima direktorke manifestacije "Disovo proleće" i gradske biblioteke koja nosi njegovo ime, Danice Otašević kulturi je "na vodici zapisano da se ćera sa vremenom, vlašću i svakodnevnicom". "Ovo je šetnja kroz vremeplov Bećkovićeve autobiografije, konvencija poezije, pročišćavanje duša i smatramo da je ulazak u šestu deceniju ova svečanost počela na najbolji mogući način", kazala je ona Tanjugu. Disovo proleće će i dalje trajati, jer je Čačak bio, i biće grad poezije, zaključila je direktorka biblioteke. Vladislav Petković Dis roden je 10. marta 1880. godine u selu Zablaću kod Čačka. Zbirku pesama "Utopljene duše"objavio je 1911, a dve godine kasnije knjigu rodoljubive poezije "Mi čekamo cara". Brod "Italija" na kome je Dis putovao iz Francuske na Krf torpedovan je u zoru 17. maja 1917. godine. U talasima Jonskog mora, u plavoj grobnici smrti, ostao je zauvek "pesnik utopljenih duša". Prvo Disovo proleće organizovano je 13. aprila 1964. godine, a Disova nagrada predstavlja krunu poetskog opusa jednog stvaraoca. Inače, organizatori 51. Disovog proleća su Gradska biblioteka i Odbor, a pokrovitelji Grad Ccačak i Ministarstvo kulture. Manifestacija će biti zatvorena 30. maja, a ovogodišnje Disove svečanosti koštaće oko 1,5 miliona dinara.
