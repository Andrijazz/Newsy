> Izvor: B92
> Datum: petak 28.03.2014
> Rubrika: kultura
> Naslov: Ni V od Vudstoka na Gitarijadi u Zaječaru
> Članak:

Nakon najava organizatora zaječarske Gitarijade da su dobili pravo korišćenja imena Vudstok, organizatori legendarnog festivala iz 1969. Džoel Rosenman i Majkl Lang tvrde da nijednom festivalu u Srbiji nisu dali pravo korišćenja tog imena.

Posle sedmodnevne posete Sjedinjenim Američkim Državama i gradu Vudstoku, organizatori zaječarske Gitarijade vratili su se sa tvrdnjom da su postali prvi muzicki festival ikada na svetu koji je dobio pravo korišćenja imena poznatog rok festivala Vudstok (Woodstock). "Autorska prava smo dobili od prvog producenta Majkla Grina, koji će ove godine biti čak i predsednik žirija kod nas, tako da mislim da je to zaista dovoljna potvrda za sve", izjavio je producent Gitarijade Marko Jeftić. -- Pročitajte i Vudstok: Više od seksa, droge i rokenrola -- Kada smo mu saopštili da smo stupili u kontakt sa jednim od osnivača Vudstoka, Majklom Lengom, Jevtić je insistirao na tome da se on sreo sa Majklom Grinom. Međutim, u zvaničnom dopisu koji smo dobili od Džoela Rouzmena, jednog od osnivača originalnog festivala, piše da oni nikada nikome nisu dali pravo korišćenja imena Vudstok u Srbiji. Uz sve to rečeno nam je da Majkl Grin, za kojeg organizatori tvrde da ce biti član žirija na Gitarijadi, ne postoji. -- Pročitajte i Vudstok jubilej: Pala je teška kiša -- Predočeno nam je da je osoba na fotografiji sa producentom Jeftićem Majkl Leng, takođe jedan od osnivača Vudstoka, a koji u svom saopštenju ne spori da se sa Jeftićem nedavno sreo. "Ja sam imao sastanak sa Markom. Popili smo kafu i razgovarali o planovima, ali nismo napravili nikakav zvaničan sporazum. On me je pozvao da dođem u Srbiju, ali sam mu rekao da sumnjam da ću imati vremena da to učinim ovog leta. O tome da budem u žiriju nije bilo ni reči", kazao je Leng za B92. Nakon svih predočenih činjenica Jeftić, producent zaječarske Gitarijade, ostao je pri tvrdnji da su dobili autorska prava, da je dokument koji će to potvrditi u pripremi i da će nam ga u narednih nekoliko dana dostaviti. -- Pročitajte i Festival Vudstok dobio muzej -- Inače, pomenuti Džoel Rouzmen, jedan od osnivača Vudstoka, dodao je da je Vudstok ranijih godina dozvoljavao korišćenje imena nekim drugim muzičkim festivalima u svetu, ali nikada nijednom u Srbiji. Zaječarska Gitarijada, 48. po redu, održaće se ove godine od 30. jula do 2. avgusta. Kompletan program Gitarijade uskoro će biti saopšten javnosti. Trenutno je u toku konkurs za neafirmisane rok bendove bez objavljenog komercijalnog izdanja, kojima će se pružiti šansa da nastupaju na Gitarijadi.
