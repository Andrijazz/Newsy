> Izvor: B92
> Datum: sreda 26.03.2014
> Rubrika: kultura
> Naslov: Medenica: Pozorište treba da nastupa iz kontre
> Članak:

Teatrolog dr Ivan Medenica smatra da su za ozbiljno pozorište potrebna i ozbiljna materijalna sredstva, ali da je nedostatak ideja ipak mnogo veći problem nego nedostak novca.
Ćirilov: Za pozorište su važni borba i konflikt
"Uoči Svetskog dana pozorišta (27. mart) mogli bi smo, po ne znam koji put, da ustvrdimo da se pozorište nalazi u velikoj krizi i to ne samo lokalno gledano, već i globalno. Nekad nam se čini da pozorište gotovo iz krize i ne izlazi", primetio je on u izjavi za Tanjug. Najplodonosniji periodi u razvoju pozorišne umetnosti, kako je podsetio, bili su periodi ekonomske i političke stabilnosti ili prosperiteta - u doba kraljice Elizabete Prve kada je stvarao Šekspir, za vladavine Luja XIV - Molijer, u zlatno Periklovo doba - veliki grčki tragičari, kada je pozorište nalazilo neke svoje subverzivne tokove da društvo preispituje, izaziva, dovodi u pitanje. U savremeno doba, "pozorište se nalazi u globalnoj krizi usled konkurencije novih medija, što traje već niz decenija, od pronalaska filma, pa televizije, radija i sada digitalnih medija, koji našu percepciju oblikuju na drugačiji načcin". "Navikli smo na svet atraktivnih slika koje se brzo smenjuju. Brzina, vizuelni efekti, to je nešto za šta je danas naša percepcija utrenirana", rekao je on. Pominjući kako je pozorište pokušavalo da se nosi sa izazovima, da i samo koristi nove medije, izneo je lični stav da je "utakmica sa novim tehnologijama i novim medijima - u startu izgubljena bitka". "Pozorište treba da nastupa iz kontre, da u prvi plan stavlja ono što je njegova jedinstvenost, a to je živ kontakt i interakcija između gledalaca i izvođača, taj neponovljiv trenutak jednog sada i ovde, zajedničkog iskustva koje konstituišu glumci i gledaoci i koje može da promeni njihov život bar u trenutku dok to iskustvo traje", istakao je Medenica. Ta živa razmena, kako je dodao, "to deljeno iskustvo, ta solidarnost da mi - jedni i drugi preuzimamo odgovornost za to što smo sada i ovde zajedno, to je kvalitet pozorišta koji ne može da se poredi ni sa jednom drugom umetnošću". Što se tiče stanja na lokalnoj sceni, izjavio je da su "problemi u prvom redu finansijske prirode, mada se oni javljaju i u mnogim drugim sredinama, naročito u istočnoj Evropi, gde je u tranziciji iz socijalističkog u kapitalistički poredak jedna od prvih kolateralnih žrtava bila kultura". Kako je primetio, "s obzirom na ratove koji su se vodili 90-ih, mi u tu ekonomsku tranziciju tek od nedavno ulazimo, tako da smo se, paradoksalno, sačuvali od prvog naleta prvobitne akumulacije kapitala koja je "oduvala" kulturu sa javne scene mnogih drugih istočnoevropskih zemalja". "Možda možemo nešto da naučimo iz iskustva onih koji su pre nas ušli u tranziciju, da neke od zamki izbegnemo", rekao je on i naveo kresanje fondova, društvenu nebrigu o kulturi, činjenicu da mediji ne posvećuju pažnju kulturi kao ranije, da se umetnička kritika gubi iz medija... Ističući da je pozorište skupa umetnost, Medenica je izjavio da finansijski momenat ipak nije presudan, već su to ideje. "Ne bih ni u kom slučaju hteo da plediram za pozorište pomoću štapa i kanapa, niti da se mi stalno trudimo da iz sirotinje izvlačimo neku prednost. To je skupa umetnost svugde u svetu, za nju su potrebni određeni izdaci. Pozorište ne može, ako je umetnički i društveno relevantno, a nije puka estradna zabava, da opstaje na tržištu. Treba se boriti za to da dobije bar približno onoliko koliko mu je potrebno". "Za ozbiljnu pozorišnu umetnost uvek su potrebna ozbiljna davanja iz državnog budžeta ili kroz donatorske, sponzorske, mecenatske strukture kakve postoje u SAD, ako to uzmemo kao jedan model, a drugi je nemački model ozbiljne državne subvencije pozorišnoj umetnosti", rekao je on. S druge strane, kako je naglasio, "ne mogu da se otmem utisku da su pozorištu i dalje važnije ideje od novca". "Mislim da kada bi grupa mladih ljudi "nogom šutnula" vrata nekog polu razrušenog magacina i tamo napravila živo, uzbudljivo pozorište koje se tiče društva u kome oni žive i rade, to sigurno ne bi mogla da ostane marginalna pojava i da bi i ljudi iz medija i pozorišne javnosti to vrlo brzo prepoznali i, pretpostavljam, podržali", izjavio je Medenica. On je rekao da ga uznemirava nedostatak takvih subverzivnih, alternativnih pokušaja, mada to ne znači da se ne treba boriti i za održavanje ustanova kulture kojima je novac potreban. "Tu neki balans treba napraviti. Ali, ako bi trebalo da biram, čini mi se da je nedostatak ideja ipak mnogo veci problem nego nedostak novca", rekao je on. Ipak, kako je ocenio, "u našem pozorištu ima, i pored ovih objektivnih teškoća, ozbiljnih predstava, mada možda ne onih koje se dovoljno provokativno suočavaju sa društvom". "Društvo je, po mom mišljenju, u potpunoj dekadenciji i u jednoj od najdubljih kriza u svojoj novijoj istoriji. Mislim da pozorište nije još uvek sa tim problemima uhvatilo korak", zaključio je Medenica.
