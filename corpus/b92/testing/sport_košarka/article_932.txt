> Izvor: B92
> Datum: utorak 4.03.2014.  
> Rubrika: sport_košarka
> Naslov: Lipovij: Došao sam da napredujem
> Članak:

Novi košarkaš Crvene zvezde Oleksandr Lipovij rekao je da se odlučio da pređe u ‘crveno-bele’ iz Donjecka da bi napredovao.
Lipovij je u ponedeljak potpisao ugovor sa Zvezdom do kraja sezone, a imaće pravo igranja u ABA ligi i Superligi.
“Odlučio sam se da dođem ovde jer mislim da ću više napredovati u Zvezdi. Želim da unapredim svoju igru i pomognem timu u budućnosti”, rekao je Lipovij.
Lipovij je novinare na svom predstavljanju pozdravio na srpskom jeziku, a potom je istakao da veruje da će pomoći . "Ima spoj mladosti i iskustva, uz odličnog trenera. Imamo dobar tima. Nadam se da ću pomoci timu, uveren sam da će mi ovo biti veliko iskustvo. Video sam slike i klipove navijača, zaista sam uživao, znam koliko ta podrška znači ekipi", rekao je novi košarkaš Zvezde. Lipovija su u Donjecku prethodnih godina trenirala dvojica srpskih stručnjaka, Saša Obradović i Vlade Jovanović, za koje kaže da su mu mnogo pomogli. "Saša Obradović odlično poznaje košarku, dobro radi sa mladim igračima i mnogo mi je pomogao", istakao je Lipovij. Na pitanje kakvo je za njega bilo iskustvo igranja na Evropskom prvenstvu u Sloveniji i sa selektorom Majkom Fratelom. "Američka i evropska škola košarke se razlikuju. U početku mu je bilo teško, ali se onda prilagodio, pa smo napredovali i mi i on. Fratelo je veoma pametan, dobro vodi ekipu i na pravi način rotira ekipu. Evropsko prvenstvo bilo mi je veliko iskustvo jer sam igrao protiv mnogo dobrih igrača", naglasio je ukrajinski košarkaš.
