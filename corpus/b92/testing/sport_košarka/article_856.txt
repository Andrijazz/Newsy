> Izvor: B92
> Datum: četvrtak 27.02.2014.  
> Rubrika: sport_košarka
> Naslov: Kosovo: Imamo podršku FIBA
> Članak:

Predsednik Košarkaškog saveza Kosova Erol Beljegu rekao je da su čelnici FIBA izrazili podršku toj organizaciji prilikom poslednjeg sastanka.
"Mi sada spremamo dokumentaciju koju će prvo razmotriti Komitet za članstvo FIBA i nadam se da ćemo od njih dobiti pozitivnu preporuku koja će biti predstavljena Centralnom bordu i nadam se pozitivnom odgovoru negde u avgustu", rekao je Belegu za RTK 2.
Belegu je naveo da je optimista u pogledu stava Košarkaškog saveza Srbije (KSS). "Mislim da bi KSS-u prioritet trebalo da bude košarka i da će u skladu sa dogovorom iz Brisela o medjusobnom nesputavanju na putu evropskih integracija, oni imati pozitivniji stav ovog puta", istakao je Belegu. Na sastanku u Međunarodnoj košarkaškoj federaciji (FIBA), kosovsku delegaciju su primili sportski direktor Lubomir Kotleba i direktor pravne kancelarije Bendžamin Koen. Dozvole za igranje međunarodnih prijateljskih utakmica bez nacionalnih obeležja ranije su dobile fudbalska i rukometna reprezentacija Kosova.
