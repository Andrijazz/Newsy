> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: Novica u Megi, igra protiv Zvezde
> Članak:

Srpski košarkaš Novica Veličković vratio se u Mega Vizuru nekoliko dana pošto je napustio redove nemačkog Brose Basketsa.
Veličković se vraća u tim u kojem je igrao prošle sezone, a svoj novi debi u roze-plavom dresu imaće u subotu na meču sa Crvenom zvezdom u 22. kolu ABA lige.
Krilni centar je poslednjih godina imao velikih problema sa povredom kolena, a da je ona iza njega pokazao je baš u dresu Mega Vizure prošle sezone.
Tokom leta je potpisao za Bamberg, ali je počeo da igra tek u novembru. U Evroligi je igrao na pet mečeva i prosečno je beležio 7,2 poena uz 2,8 skokova i 1,2 asistencije po meču. U Evrokupu je imao učinak od 5,3 poena, 3,3 skoka i 1,5 asistencija po utakmici. Veličković je posle rastanka sa Bambergom za B92 rekao da nije želeo da ima epizodnu ulogu i da je raskid saradnje sa Brose Basketsom bio logičan rasplet okolnosti. "Nema nikakve tajne, jednostavno nije mi odgovarala uloga epizodiste i čoveka koji igra po desetak minuta. Moja minutaža je smanjena u proteklih mesec dana, imao sam sve manje prostora za igru, iako se fizički osećam odlično", rekao je Veličković za B92, "Povreda koja me odvojila od terena je prošlost, mnogo mi je vremena bilo potrebno da se spremim za povratak na teren, i ja nemam takav luksuz da u ovoj sezoni i ovom trenutku sedim na klupi i čekam svoju šansu. Želim da igram, mogu da igram na najvišem nivou, ali moram da budem na parketu, da bih ostvario svoj ciljeve", Veličković će biti veliko pojačanje za Megu koju je u nedelju napustio Nemanja Radović. Dobra vest za Dejana Milojevića je da je Veličković prošle sezone igrao sa gotovo svim igračima iz tima Mege, tako da će se lako prilagoditi. Mega Vizura trenutno drži osmo mesto na tabeli ABA lige sa devet pobeda i 12 poraza, a meč sa Crvenom zvezdom igra u subotu od 19 časova u Smederevu.
