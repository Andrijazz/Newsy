> Izvor: B92
> Datum: subota 8.03.2014.  
> Rubrika: sport_košarka
> Naslov: DV: Vraća se Bogdan, važan meč
> Članak:

Trener Partizana Duško Vujošević rekao je da njegov tim očekuje važan meč protiv Olimpije jer bi u slučaju pobede napravili veliki korak ka plasmanu na F4.
"Čeka nas veoma teška utakmica. Svaki meč traži maksimalnu koncentraciju i kompletnu pripremu, a dobro je poznato koliko je veliki značaj konkretno ove utakmice u Ljubljani. U slučaju naše pobede to bi bio značajan korak ka završnici Jadranske lige, odnosno učešću na fajnal-foru", rekao je Vujošević za klupski sajt.
U tim Partizana vraća se Bogdan Bogdanović, koji je zbog povrede kolena propustio nekoliko utakmica Evrolige i regionalnog takmičenja. "Uz povratak Bogdanovića tim će dobiti na kompletnosti, dodatnom kvalitetu i stabilnosti u igri. Učinićemo sve da jedan dobar momenat u kome se tim nalazi iskoristimo na najbolji mogući način i da zabeležimo pobedu u nedelju, s obzirom da nas u naredna četiri kola čekaju utakmice od ključnog značaja za sam plasman na fajnal-for", dodao je Vujošević. Šef stručnog štaba Partizana istakao je da njegov tim mora da spreči lake poene i igru u tranziciji protivnika. "Olimpija ima veoma dobar tim. Sigurno da njihov trenutni plasman na tabeli ne odgovara realnom kvalitetu tima. Igrali su dosta promenljivo što je u dobroj meri bilo prouzrokovano povredama i odlaskom nekih igrača.Oni su ekipa koja nastoji da igra u visokom ritmu, gotovo kroz svih 40 minuta. Igraju jednu vrlo intenzivnu košarku, kako u odbrani tako i u napadu", objasnio je Vujošević. Partizan je trenutno na trećem mestu na tabeli sa učinkom od 15 pobeda i sedam izgubljenih utakmica, dok je slovenački tim na 11. mestu sa skorom 8-14. Utakmica Olimpija - Partizan na programu je u nedelju od 17 sati.
