> Izvor: B92
> Datum: sreda 26.02.2014.  
> Rubrika: sport_košarka
> Naslov: Šermadini se vraća u Olimpijakos
> Članak:

Gruzijski centar Giorgi Šermadini novi je košarkaš grčkog Olimpijakosa, za koji je igrao prošle sezone.
Šermadini je u tekućoj nastupao u Španiji za Saragosu za koju je u proseku beležio 13 poena uz 6 skokova u Endesa ligi, a 10 poena po meču u Evrokupu.
Olimpijakos je za 216 centimetara visokog Gruzina platio 100.000 evra, a njemu dao mesečnu platu od 55.000 evra do kraja sezone.
Šermadini se vraća u Pirej gde je osvojio titulu šampiona Evrope prošle sezone, a Evroligu je osvojio i sa najvećim rivalom Panatinaikosom. Igrao je još za Makabi, Kantu i Union Olimpiju. Olimpijakos je trenutno na deobi drugog mesta u grupi E Top 16 faze Evrolige sa skorom 4-3, koliko imaju još Emporio Armani i Panatinaikos. Odlaskom Gruzina dodatno je oslabljena Endesa liga, jer su proteklih dana već otišli Blagota Sekulić (indeks 21, Fenerbahče) i Majk Muskala (17, Atlanta Hoks). Španski mediji prenose da je odlasku sve bliži i krilni igrač Real Madrida Nikola Mirotić, koga navodno žele Čikago Bulsi.
