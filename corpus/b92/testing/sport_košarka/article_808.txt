> Izvor: B92
> Datum: subota 22.02.2014.  
> Rubrika: sport_košarka
> Naslov: Obradović: Moramo bolje od ovoga
> Članak:

Trener Fenerbahčea Željko Obradović nije bio zadovoljan igrom svog tima uprkos pobedi nad Efesom u gostima 71:63 u sedmom kolu Top 16 faze Evrolige.
“Srećan sam jer smo dobili utakmicu koju smo odigrali zaista loše. Zadovoljan sam agresivnošću svojih košarkaša, ali ne i njihovom igrom. Ako želimo da beležimo dobre rezultate u Evroligi, moramo bolje od ovoga. Mučićemo se u sledećim mečevima ako budemo igrali ovako”, rekao je Obradović, čiji tim je sada peti na tabeli sa skorom 3-4.
"Počeli smo meč vrlo sporo, bez energije, dali smo im da postižu lake poene. Onda smo pronašli ritam, a želeo bih da se zahvalim i navijačima koji su nas podržali- Očekujem ih i na meču sa Olimpijakosom, koji nam je veoma važan", dodao je srpski stručnjak. Plej Efesa Džamon Lukas rekao da je njegov tim nije igrao svoju igru tokom celog meča i dodao je: "Fener jeste igrao čvrstu odbranu u poslednjoj četvrtini, ali ne mogu da kažem da je to jedini razlog zbog kojeg smo izgubili. Pravili smo greške na obe strane terena. Borićemo se do kraja, pa šta bude", rekao je Lukas, čiji tim ima dve pobede i pet poraza.
