> Izvor: B92
> Datum: nedelja 2.03.2014.  
> Rubrika: sport_košarka
> Naslov: Bertans: Nisam zaboravio srpski
> Članak:

Košarkaš Partizana Davis Bertans rekao je da jedva čeka povratak na teren posle povrede, ali da tokom pauze nije zaboravio srpski jezik.
Bertans se u nedelju vratio u Srbiju, a pauzirao je devet meseci zbog povrede prednjih ukrštenih ligamenata kolena.
Letonac je na pitanje novinara da li je zaboravio da govori srpski jezik, na aerodromu „Nikola Tesla“, odgovorio:
"Kako da zaboravim kada sam se svaki dan čuo sa Duletom?" On je u junu prošle godine doživeo tešku povredu, a posle duge pauze trebalo bi da se vrati sredinom marta. "Dobro se osećam, u dobroj sam formi. Odmarao sam koliko sam morao, sada jedva čekam povratak na teren. Nedostaje mi košarka. Počeću da treniram sa ekipom sada kada sam tu, a posle toga sledi prvi nastup sredinom marta", dodao je Bertans. Posle njegove povrede  su imali velikih kadrovskih problema, van terena već dugo su Leo Vesterman i Dragan Milosavljević. To se odrazilo i na rezlultate aktuelnog prvaka Srbije, koji vodi veliku borbu za plasman na fajnal-for ABA lige. "Mnogo mi je bilo teško da gledam utakmice preko TV-a i laptopa. Znam kako je momcima, znam kako im je kada su ispod koša, naročito sad kada se Gagi povredio. Ali, nadam se da ćemo uskoro biti kompletni", istakao je košarkaš Partizana. Bertans je veoma brzo po dolasku u Partizan postao miljenik navijača, koji su mu pružali bezrezervnu podršku tokom pauze. "Strašno mi nedostaju navijači koji su me sve ovo vreme podržavali, jedva čekam da istrčim na parket Pionira", zaključio je Bertans.
