> Izvor: B92
> Datum: petak 28.02.2014.  
> Rubrika: sport_košarka
> Naslov: Partizan nemoćan, povreda Bogdana
> Članak:

Košarkaši Partizana NIS doživeli su sedmi poraz u Top 16 fazi Evrolige, bolji je bio Real Madrid koji je slavio 80:57 na svom parketu.
Partizan je sjajno otvorio meč sa 11:0, ali se Real vratio ekspresno sa tri trojke u nizu i napravio seriju 30:6 čime je prelomio meč već na startu drugog perioda.
Na kraju meča dogodilo se nešto gore od poraza, Bogdan Bogdanović je povredio koleno i uz pomoć saigrača je hramljući napustio parket.
Upravo je Bogdanović bio najbolji igrač Partizana u Madridu, ali sa daleko slabijim nastupom nego što je uobičajeno. Imao je 10 poena (3/8 dva, 1/3 tri) i 7 skokova. Pratio ga je samo Aleksandar Pavlović koji je na EL derbiju u crno-belom dresu takođe imao 10 poena uz 4 skoka. Najbolji u domaćem timu koji je potigao 11 trojki bili su Serhio Ljulj i Serhio Rodriges sa po 19 poena. Partizan u sledećem kolu dočekuje Bajern Svetislava Pešića, 6. marta u Kombank Areni. Top 16, grupa F: Real Madrid - Partizana NIS 80:57 (22:17, 24:10, 15:13, 19:17) Bajern Minhen - Žalgiris 79:73 (20:24, 18:16, 14:19, 27:14) CSKA Moskva - Lokomotiva Kubanj 94:93 (29:18, 19:22, 20:28, 26:25) Makabi Elektra - Galatasaraj 97:81 (23:23, 26:15, 21:18, 27:25) Tabela: 1. CSKA 7-1 2. Real Madrid 7-1 3. Makabi 6-2 4. Bajern 4-4 5. Galatasaraj 3-5 6. Lokomotiva 3-5 7. Partizan NIS 1-7 8. Žalgiris 1-7
Partizan je fantastično otvorio meč, preko centarske linije Lovernj-Milutinov-Musli, uz dodatak Kinzija, stigao do neočekivanih 8:0 posle prva tri minuta igre, pa Pablo Laso već tada traži tajm-aut. Ni to ne pomaže da se konsoliduju domaći igrači, koji su promašili svih pet šuteva, a na to odgovara Bogdanović trojkom za 11:0. Konačno na isteku petog minuta igre Rudi Fernandes okončava agoniju Reala pogodivši trojku i tada se sve menja. Partizan dva puta gubi loptu u nizu, a Serhio Ljulj pogađa dve trojke I ekspresno vraća Madriđane u egal. Naredni minuti su doneli seriju koš za koš, Partizan je poenima Muslija, Gagića i Pavlovića održavao prednost, ali su Burusis, Rejes i Tremel trojkom ovaj put držali Real u istom ritmu. Tek u poslednjim sekundima prve četvrtine Real stiže do prve prednosti na meču i odmah pravi beg. Nakon što je Milenko Tepić napravio neshvatljivu grešku na svojoj polovini terena i skrivio nameran faul, Fernandes pogađa jedan penal, a onda i trojku u poslednjoj sekundi za 22:17 za domaćina. Real je pogodio pet trojki iz 10 pokušaja. Domaćin u uvodnim minutima drugog perioda lomi Partizan, ne dopušta crno-belima koš tri minute, a postepeno stiže do poena i stiže do 13 poena razlike (30:17). Tek na početku četvrtog minuta druge četvrtine Andrić sa penala okončava seriju Partizana bez poena. Međutim, Real preko centara Rejesa i Burusisa povećava prednost, da bi u finišu uglavnom poenima sa linije za slobodna bacanja stigao do maksimalnih19 poena prednosti na poluvremenu 46:27. I u trećem periodu Partizan je teško dolazio do koša rivala, pa je Real preko Mirotića i Slotera povećao prednost i na preko 20 razlike. U međuvremenu, Bogdanović je zaradio četvrtu ličnu grešku što je naljutilo Duška Vujoševića. Do kraja četvrtine Bogdanović i Kinzi su postigli devet poena za Partizan, ali Real nije posustao, pa je pred poslednjih deset minuta imao 21 poen prednosti 61:40. Tek u poslednjem periodu domaćin usporava ritam, Pavlović spušta deficit Partizana ispod 20 poena, ali Dies, Burusis i Rodriges ne dozvoljavaju crno-belima da se razigraju. Lovernj i Bogdanović održavaju ritam igre, ali Rodriges novom trojkom vraća domaćina na +21. Do kraja meča Real stiže do maksimalnih 23 poena prednosti i sedme pobede u Top 16 fazi sa 80:57.
