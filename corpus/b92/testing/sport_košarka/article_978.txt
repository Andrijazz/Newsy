> Izvor: B92
> Datum: petak 7.03.2014.  
> Rubrika: sport_košarka
> Naslov: Radonjić: Bićemo na visini zadatka
> Članak:

Trener Crvene zvezde Dejan Radonjić rekao je da njegova ekipa želi da pobedi Krku i za korak bude bliža cilju, a to je prvo mesto pred fajnal for ABA lige.
’Crveno-beli’ dočekuju tim iz Novog Mesta u subotu od 21 čas u okviru 23. kola regionalnog takmičenja.
Zvezda četiri kola pre kraja regularnog dela sezone drži prvo mesto na tabeli sa 18 pobeda i četiri poraza, dok je Krka na osmoj poziciji sa skorom 10/12.
"Potrebno je da budemo na visini zadatka kako bismo ostali na poziciji na kojoj smo. U žestokom smo ritmu, to ostavlja trag, ali verujem da ćemo biti na visini zadatka", rekao je Radonjić, "Krka ima iskustvo, mladost i čvrstinu, tako da ćemo morati da budemo oprezni i da odbranimo domaći teren. Utakmica je bitna zbog želje da idemo prema onome što hoćemo". Trener  istakao je da Ivan Radenović neće biti u timu u duelu sa Krkom, ali da će u sastavu biti novi košarkaš Oleksandr Lipovij. Ukrajinac je, podsetimo, na prvom treningu zaradio lakšu povredu, ali bi u subotu mogao da debituje. "Lipovij će biti u timu, ali ne znam koliko će moći da igra", istakao je Radonjić.
