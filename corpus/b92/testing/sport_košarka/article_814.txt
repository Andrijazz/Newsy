> Izvor: B92
> Datum: nedelja 23.02.2014.  
> Rubrika: sport_košarka
> Naslov: Radonjić: Dobra odbrana obe ekipe
> Članak:

Trener Crvene zvezde Dejan Radonjić rekao je da je njegov tim karakterom i dobrom odbranom odneo pobedu u derbiju.
Zvezda je u 21. kolu ABA lige savladala Partizan sa 63:57 i učvrstila se na čelu tabele regionalnog takmičenja.
Radonjić je istakao da je njegov tim imao oscilacije, ali da je to zbog snage protivnika.
"Čestitke igračima, hvala navijačima na podršci 40 minuta i što smo zajednički došli do pobede i osvojili dva bitna boda. Dobra odbrana sa naše, ali i njihove strane. Imali smo u pojedinim trenucima i padove, posebno u fazi napada, sa lošom koncentracijom, na kraju oba poluvremena, posebno u završnici, kada smo specifičnim greškama ušli u nervozu, a imali smo kontrolu nad utakmice. Ali, odigrali smo tokom cele utakmice kako je potrebno da bi se pobedio Partizan. Još pet kola, tri teška gostovanja, moraćemo da budemo na visini zadatka, ovo je bilo značajno za nas. Potrebno posle žestokog ritma, velike potrošnje i da se ekipa regeneriše, jako dobro je što imamo jednu nedelju do duela sa Megom, to ćemo da iskoristimo da stanje Radenovića dovedemo u nešto što bi bilo korisno za tim. Za razliku od prošlog meča, koji smo igrali bez njega, sa jednim datim košem je bio jako značajan igrač za nas. On će imati dužu pauzu, ne toliko dugu da ne igra na sledećem meču. Igrao je pod opterećenjem, čestitam mu na riziku, hvala mu što je bio sa nama. Ekipa je pokazala jak karakter i to nam se na najbolji mogući način i vratilo", rekao je Radonjić. Problem sa povredom imao je i Nelson. "Kod Nelsona smo imali veći problem protiv Rusa, a ne posle toga. Bila je specifična situacija, imao je težu povredu te ruke, bilo je i straha kod svih nas, ali posle toga uz sve što je bilo potrebno da se uradi oko tog pregleda. Na našu sreću to je bila samo lakša povreda." Zvezda je imala padove u igri, ali Zvezdin trener kaže da je to normalno. "Prvo treba da se postave stvari da smo igrali protiv jakog protivnika. Bilo bi dobro da se igra na tom nivou svih 40 minuta, ali se ne pitamo samo mi. Dešavaju se oscilacije, ušli u nepotrebnu nervozu, osećaja da je meč gotov, time nisam zadovoljan, odbrana je bila generalno dobra, možda je napad mogao da bude drugačiji, ali to je tolika potrošnja, uloženog truda i energije da je svaka greška i realna i to smo sve uspeli da istrpimo", dodao je Radonjić i pohvalio navijače: "Hvala navijačima što su došli da nas podrže, nadam se da će ovako biti do poslednjeg meča ove sezone." Navijačima se zahvalio i roviti Ivan Radenović. "Hvala navijačima na podršci tokom celog meča i u momentima kada nismo imali kvalitetnu igru oni su nas dizali. Vukli su nas tokom 40 minuta. Malo poena, dobre odbrane, dosta faulova, mi smo posle poslednje utakmice rekli da treba sada da pokažemo karakter i to smo učinili. Kao ekipa rastemo, tek nas očekuju bitne utakmice i borbe sa Partizanom i drugim ekipama."
