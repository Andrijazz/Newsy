> Izvor: B92
> Datum: sreda 5.03.2014.  
> Rubrika: sport_košarka
> Naslov: Dragićević: Na pobedu u Viljnusu
> Članak:

Krilni centar Crvene zvezde Tadija Dragićević rekao je da je bilo kakva pobeda protiv Lijetuvos Ritasa dobra pred revanš.
Crveno-beli su pred svojim navijačima pobedili Litvance sa 88:82 pred revanš koji se za sedam dana igra u Viljnusu.
Dragićević je dodao da su crveno-beli mogli i ubedljivije da slave, ali u nekim momentima nisu imali dovoljno strpljenja.
"Nije mnogo šest razlike. Pre početka utakmice smo znali da je teško pobediti bilo koga tri puta. Oni su došli veoma motivisano, čak su želeli i da pobede, to se videlo od starta. Bila je egal cela utakmica, nikako nismo uspevali da se odlepimo. Bilo je u nekolikio navrata desetak razlike, ali ne preko toga. Uspeli su da trojkama i  igrom da nam prave probleme i tako su se održavali u egalu. Opet kažem, najbitnije je da smo pobedili. Ponavljam, najbitnije je da smo pobedili, gledali smo da to bude i poen razlike, samo da pobedimo. Revanš je tamo za sedam dana. Potrudićemo se da se dobro spremimo i naravno idemo da pobedimo." Zvezda je u nekoliko navrata propustila priliku da stekne veliku prednost i možda i već u prvoj utakmici reši pitanje četvrtfinaliste. "Da, malo smo žurili u nekim trenucima, jurili smo razliku. To je bila greška, ali u nekim trenucima te ponese i publika pa želiš da uvećaš prednost. Da smo igrali smirenije, možda bi bila i veća razlika. Zahvalio bh se navijačima koji su bili fenomenalni i koji su nas nosili do pobede". Revanš je naredne srede u Viljnusu.
