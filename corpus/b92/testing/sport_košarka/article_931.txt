> Izvor: B92
> Datum: utorak 4.03.2014.  
> Rubrika: sport_košarka
> Naslov: EK: Budiveljnik sa +4 u Francusku
> Članak:

Košarkaši Budiveljnika pobedili su Nanter sa 86:82 u prvoj utakmici osmine finala Evrokupa.
Budiveljnik, koji je zbog krize u Ukrajini ’domaćin’ bio u Kaunasu, vodio je sve vreme, a sredinom treće četvrtine bilo je i +14 (64:50).
Ipak, Budiveljnik nije odigrao dovoljno čvrsto u odbrani, pa francuski tim kući nosi podnošljivih -4 pred revanš sledeće nedelje. Pobednik ovog dvomeča u četvrtfinalu sastaće se sa boljim iz okršaja Crvene zvezde i Lijetuvos Ritasa.
Blistavu partiju pružio je Darjuš Lavrinovič, koji je upisao 28 poena (8-11 za dva, 2-3 za tri) i 9 skokova za ukupni indeks korisnosti 38. Blejk Ejhrn ubacio je 14 poena, Strelnijeks je imao 8 poena i 7 asistencija, a Anisimov je dao 12 poena. Gostujući tim predvodio je Dešon Tomas sa 21 poenom (8-17 iz igre) i 5 skokova, Gladir je zabeležio 15 poena, 6 skokova i 3 asistencije, Pasave je imao 11 poena i 10 skokova, dok je Dejvid Lajti upisao 9 poena i 6 asistencija. Evrokup, osmina finala, prve utakmice: utorak: Budiveljnik - Nanter 86:82 Bešiktaš - Nižnij Novgorod 88:71 sreda: Himik - Ankara 17.00 Nimburk - Uniks 18.30 Ulm - Hapoel Jerusalim 19.00 Crvena zvezda - Lijetuvos Ritas 19.30 Sasari - Alba 20.30 Valensija - Himki 20.45
