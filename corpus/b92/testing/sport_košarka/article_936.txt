> Izvor: B92
> Datum: utorak 4.03.2014.  
> Rubrika: sport_košarka
> Naslov: Petrović: Da ‘preživimo’ Beograd
> Članak:

Trener Lijetuvos Ritasa Aleksandar Petrović rekao je da je Crvena zvezda svesno izabrala njegov tim za protivnika u osmini finala Evrokupa.
Dva tima već su se sastala dva puta u Evroligi ove sezone, a ‘crveno-beli’ su oba puta slavili. Treći susret dva tima na programu je u sredu od 19.30, uz direktan prenos na televiziji B92.
Zvezda je u poslednjem kolu druge faze Evrokupa izgubila u Beogradu od Nižnjeg Novgoroda sa 78:74 i propustila šansu da takmičenje završi na prvom mestu u grupi L, koje bi joj u nokaut fazi donelo turski Bešiktaš za protivnika. "Pobedili su nas dva puta u Evroligi. Nadigrali su nas u Viljnusu. Mislim da nas je Zvezda izabrala i osećaju samopouzdanje kada igraju sa nama. Moramo da pronadjemo način da preživimo 40 minuta u Beogradu i onda će sve zavisiti od revanša u Viljnusu", rekao je Petrović. Izabranici Dejana Radonjića prvo su slavili u Pioniru sa 88:77, dok je u Viljnusu bilo 99:75. "Pobedili su nas u prvom meču, dok nam drugi nije ništa značio. Imamo novog trenera, oporavio sam se od povrede i sada smo totalno drugi tim", rekao je plajmejker gostiju Omar Kuk. Revanš meč između Crvene zvezde i Ritasa igra se sledeće srede, takođe uz direktan prenos na televiziji B92.
