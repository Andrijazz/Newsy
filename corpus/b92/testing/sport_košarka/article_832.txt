> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: Dabovićeva debitovala pobedom
> Članak:

Košarkašice Liona, koje sa klupe vodi Marina Maljković, zabeležile su ubedljivu pobedu nad Nicom sa 84:65 u 18. kolu prvenstva Francuske.
Lion su u prethodne dve nedelje pojačale srpske košarkašice Milica Dabović i Marina Marković i odmah su donele osveženje.
Izabranice selektorke reprezentacije Srbije tako su zabeležile 12. pobedu ove sezone, uz koje imaju šest poraza, pa i dalje drže peto mesto na tabeli. Na samom čelu Monpelje sa skorom 16/2.
Najefikasnija u trijumfu ekipe Marine Maljković bila je Melani Plis sa 19 poena, dok je poen manje upisala Misti Mek Rej Bas, koja je imala i osam skokova. Markovićeva je u svojoj drugoj utakmici za Lion provela nešto manje od 15 minuta na terenu i za to vreme postigla sedam poena i upisala po jedan skok, asistenciju i ukradenu loptu. Dabovićeva je na debiju postigla pet poena i imala četiri asistencije i po tri skoka i ukradene lopte za 24 minuta na terenu. U poraženom timu istakla se Ana Montanana Himeno sa 17 poena i pet asistencija, dok je jedina uz nju dvocifreni učinak imala Katerina Zohnova sa 14 poena. U narednom kolu, 1. marta, Lion gostuje Anžeu.
