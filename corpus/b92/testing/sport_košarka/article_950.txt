> Izvor: B92
> Datum: sreda 5.03.2014.  
> Rubrika: sport_košarka
> Naslov: DV: Da pokažemo da smo ravnopravni
> Članak:

Trener Partizana Duško Vujošević rekao je da će njegova ekipa protiv Bajerna iz Minhena pokazati da je ravnopravna sa ekipama iz Top 16 faze Evrolige.
Crno-beli u četvrtak od 20.45 u Kombank Areni igraju protiv Bajerna u 9. kolu EL, a do sada su ostvarili samo jednu pobedu. Bajern ima polovičan učinak.
"Da je Dragan Milosavljević ostao, neke bismo dobili, a sad, sa ovom situacijom, svi računaju da će nas dobiti. Želimo pobedom da dokažemo da smo ravnopravni", rekao je Vujošević.
Bajern je u veoma dobroj poziciji da se u debitantskoj sezoni izbori za plasman u plej-of Evrolige. "Znate da je Bajern ozbiljna firma, dobar fudbalski klub, koji je sa ozbiljnim intencijama krenuo u košarku. Doveli su (Svetislava) Pešića koji je jedan od najboljih trenera svih vremena. On pravi ozbiljnu ekipu, one karakteristike koje ima kao trener preneo je na tim, trčanje, red rad i disciplinu", rekao je Vujošević. Trener crno-belih rekao je da je neizvestan nastup Bogdana Bogdanovića, koji je zbog povrede kolena propustio meč sa Radničkim u ponedeljak. "Sigurno da je odsustvo Bogdanovića veliki hendikep, još nije izvesno da li će biti, ali su veće šanse ne bude u timu", rekao je on i pozvao navijače Partizana da pomognu svom klubu. "Pozivam publiku u teškim vremenima, da se vidi ko je prijatelj. Dodjite da budete s nama, teško nam je, borićemo se. Dođite, ne da bismo dobili, nego da budete tu, da pomognete prisustvom. Da nema te ljubavi ništa ne bi imalo nikakvog smisla", rekao je Vujošević. Košarkaš Partizana Đorđe Gagić rekao je da će njegova ekipa pokušati da ponovi igru iz Minhena u prvom delu. "Nama je bitna utakmica, to je dobra ekipa, dobar trener. Imali smo otvorenu utakmicu u Minhenu, pokušaćemo da ponovimo i pred našom publikom. Spremili smo se kao i za svaku drugu", rekao je Gagić.
