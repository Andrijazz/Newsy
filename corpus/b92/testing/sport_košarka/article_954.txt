> Izvor: B92
> Datum: četvrtak 6.03.2014.  
> Rubrika: sport_košarka
> Naslov: DV: Dali ste nam nagradu, ne pomoć
> Članak:

Trener Partizana Duško Vujošević posle pobede nad Bajernom u 9. kolu Evrolige ponovo se osvrnuo na finansijsku situaciju i raspravu sa članovima uprave grada.
Partizan je u četvrtak u 'Kombank areni' savladao Bajern sa 70:55, a Vujošević je odgovorio Slavku Gaku, sekretaru za sport i omladinu Beograda.
"Tvrdio sam da je izbegnuta obaveza da grad plati za plasman u najboljih 16 u Evropi, tih 10 miliona koji su usvojeni pravilnikom. Nisam govorio od 2008. do sada ko je dobio više para. Tačan je podataka koji je izneo gradski sekretar, ali to nije pomoć, to su nagrade za rezultate u Evropi, po pravilniku koji se donosi pred svaku sezonu", rekao je Vujošević. On jer istakao da je namerno pravljen novi pravilnik kako bi Crvena zvezda dobila više sredstava. "Nisam govorio da mi od grada od 2008. godine kada je Đilas doneo pravilnik nismo dobili više para od Zvezde. Više od KK Partizan dobio je VK Crvena zvezda koji je bio šampion Evrope, a mi nismo igrali Top16. Juče je zavedena nova tabela, kada su došla ova sedmorica mladih, po kome se za učešće u Eeroligi dobije 4 miliona, a za osminu finala i više. Za Top16 pravilnik je usred sezone ponovo napravljen, da bi Zvezda dobila više", dodao je Vujošević. Vujošević je istakao da će se uvek suprotstavljati nepravdi grupe političara koja umanjuje značaj njegovog kluba. "Grčevito su nam potrebne te pare, nama je tih 100 hiljada evra koje je trebalo da dobijemo za Top16 za preživljavanje. Ja kao predsednik sportskog društva moram da se suprotstavim. Moj odnos nije politički. Grupa političara radi na dva koloseka da Crvenoj zvezdi obezbedi uslove, dok se Partizan udaljava. Ako bude tako, onda ja gajim neprijatelje", nastavio je trener Partizana, dodavši da se pomoć ne deli ravnomerno. "Nisam protiv toga da se Zvezdi pomogne, spasi, obnovi, ali pomoć mora biti srazmerna, a ne da se jedni pomažu bez limita, a drugi dave finansijski. Od utakmica ne može da se zaradi. Troškovi su veliki, pa je tako utakmica protiv Galatasaraja, kao i mnoge druge, bila u minusu." Vujošević se posle višeminutnog izlaganja o novcu konačno osvrnuo i na utakmicu protiv Bajerna. "Pokazali smo da smo ravnorpavni u Top16 fazi. Srce mi se stegne kad pomislim kako bi bilo da su sad tu Bertans, Milosavljević, Vesterman i Bogdanović", naveo je on. Pri rezultatu 53:39 za svoj tim, trener 'crno-belih' uzeo je razglas i zamolio navijače da ne vređaju trenera rivala Svetislava Pešića, a dodao je da skandiranje ne bi trebalo da se upućuje nikome. "Ne treba skandirati ni protiv koga, ni Tadića, ni Vučića, kao što se kod nas radi. Politika treba da pomogne, ali ne i da se meša i pomaže nekom da bude šampion", istakao je Vujošević. I ovoga puta bilo je govora o sudijama, ali nije bilo nezadovoljstva odlukama arbitara na meču. "Da istaknem da je Partizan imao pošteno suđenje večeras. To je zasluga trojice sudija, a posebno Ortege koji demonstrira da ne treba da bude pod pritiskom veličina", zaključio je Vujošević.
