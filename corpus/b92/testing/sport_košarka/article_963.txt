> Izvor: B92
> Datum: četvrtak 6.03.2014.  
> Rubrika: sport_košarka
> Naslov: Evrokup: Lavrinovič MVP, Bobi drugi
> Članak:

Košarkaš Budiveljnika Darjuš Lavrinovič najkorisniji je igrač prvih mečeva osmine finala Evrokupa.
On je u pobedi Budiveljnika nad Nanterom (86:82) postigao 28 poena, uz devet skokova, dve asistencije, tri blokade i sedam iznuđenih faulova, što mu je donelo indeks korisnosti 38.
Odmah iza njega je centar Crvene Zvezde Boban Marjanović koji je u pobedi nad Ljetuvos Ritasom (88:82), zabeležio 21 poen, pet skokova, tri ukradene lopte i čak devet iznuđenih faulova, uz indeks 33.
Treći je bio Endru Gaudlok koje je u ubedljivoj pobedi Uniksa nad Nimburkom (91:58), imao odlično šutersko veče. Postigao je 36 poena, 8/11 za dva poena i 6/12 za tri, 2/2 sa linije slobodnih bacanja, a imao je i tri asistencije uz ostvaren indeks 32. Najbolji skakači prvih utakmica osmine finala su Vladimir Golubović iz turskog Kolejlijera i bivši igrač Partizana Dru Gordon iz Dinamo Sasarija sa po 11 skokova, dok su najbolji asistenti Trevis Diner iz Sasarija i Tejlor Ročesti iz Nižnjeg Novgoroda sa po osam dodavanja.
