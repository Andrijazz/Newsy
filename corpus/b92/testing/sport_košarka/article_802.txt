> Izvor: B92
> Datum: subota 22.02.2014.  
> Rubrika: sport_košarka
> Naslov: Tomić MVP, Lovernj prvi skakač
> Članak:

Centar Barselone Ante Tomić najkorisniji je igrač sedmog kola Top 16 faze Evrolige, dok je igrač Partizana Žofre Lovernj najbolji skakač.
Hrvatski košarkaš je u pobedi Barselone nad Laboral Kučom postigao 24 poena, a upisao je i devet skokova, po dve asistencije i ukradene lopte i jednu blokadu, što mu je donelo 36 indeksnih poena.
Košarkaš moskovskog CSKA Viktor Hrijapa je u ubedljivoj pobedi svoje ekipe nad Makabijem iz Tel Aviva postigao 10 poena, uhvatio 10 lopti i zabeležio osam asistencija, četiri ukradene lopte i jednu blokadu. Taj učinak mu je doneo indeks korisnosti 32 i drugo mesto na ovonedeljnoj listi najboljih. Treće mesto po korisnosti dele košarkaš Armanija Kit Lengford i igrač Partizana Žofri Lovernj sa 29 indeksnih poena. Lengford je u meču protiv Unikahe ubacio 29 poena, dok je Lovernj u porazu crno-belih od Galatasaraja postigao 15 poena uz 15 skokova. Sa 29 postignutih poena Lengford je ujedno i najbolji strelac kola, dok je košarkaš Partizana Bogdan Bogdanović sa 23 poena treći na listi strelaca, iza Tomića koji je ubacio poen više. Lovernj je sa 15 uhvaćenih lopti najbolji skakač kola, a sa prosekom od 8,9 skokova po meču nalazi se na drugom mestu ovogodišnjeg izdanja Evrolige. Od njega je jedino bolji Pops Mensa Bonsu iz Galatasaraja, koji beleži 9,1 skok po utakmici. Na polovini druge faze Evrolige prvi po korisnosti je košarkaš Partizana Tarens Kinzi sa 21,6 indeksnih poena, dok je drugi kapiten reprezentacije Srbije Nenad Krstić (21,1). Bek Partizana Bogdan Bogdanović je najbolji strelac Top 16 faze sa 20,9 poena po meču, dok je Kinzi na drugoj poziciji sa 20,2 poena. I listu skakača predvode crno-beli, odnosno Žofri Lovernj, koji beleži 8,4 skoka po utakmici.
