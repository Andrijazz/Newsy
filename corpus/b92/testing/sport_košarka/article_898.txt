> Izvor: B92
> Datum: subota 1.03.2014.  
> Rubrika: sport_košarka
> Naslov: Marinović: Partizan pod pritiskom
> Članak:

Plejmejker Radničkog iz Kragujevca Marko Marinović kaže pred meč sa Partizanom da su svi u ekipi spremni za crno-bele.
"Partizan je apsolutni favorit. Mi ćemo pokušati da ih iznenadimo, imali smo osam dana da se oporavimo od poslednje utakmice. Osveženi smo, dobro smo trenirali u međuvremenu, spremni smo za prvaka. Oni su igrali utakmicu u Madridu, sledio im je put nazad, ostaje nam da budemo agresivni i pokažemo, nadam se, da imamo više snage“, rekao je Marinović.
"Taj fizički momenat može da odluči. Pokazali smo ove sezone da možemo da pomrsimo račune objektivno jačim ekipama i u regionu i u Evropi. Znamo da igramo dobre mečeve, ali isto tako umemo da kiksnemo - bićemo oprezni. Uveren sam da sledi lepa košarka u srpskom derbiju", dodao je plej Radničkog. Partizan je trećeplasiran sa skorom 14-7, na tabeli su mu izmakli Zvezda (17-4) i Cedevita (16-5), a što je još nezgodnije - Cibona je izjednačena, dok su sasvim blizu Budućnost (13-8) i Igokea (12-9). Dve ekipe su višak za F4, što domaćina pred srpski derbi čini opterećenijim. "Mislim da su pod velikim pritiskom. Te povrede i preopterećenost igranja ABA lige i Evrolige su ih sputale da pokažu bolje rezultate ove sezone. Uprkos svemu, za sada mi se čini realnim da su na Fajnal foru i da brane titulu. Svi pobrojani žele taj F4 i Evroligu sledeće sezone. Biće to teška borba za prva četiri mesta, isto kao i nama da se podignemo na tabeli i dođemo do Evrope". Marinović kaže da ove sezone cela Evropa priča o Bogdanoviću: "Ostaje žal zbog povrede Milosavljevića, njih dvojica su kao tandem bili mnogo dobri. A tim povredama su izgubili jačinu spoljne linije. Nemaju konstantno ekipu na okupu, njihov trener bio je prinuđen da na sve načine pravi najbolje moguće petorke - nije to lako".
