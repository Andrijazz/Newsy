> Izvor: B92
> Datum: nedelja 2.03.2014.  
> Rubrika: sport_košarka
> Naslov: Vujošević: Bogdan propušta Radnički
> Članak:

Trener košarkaša Partizana Duško Vujošević potvrdio je da će Bogdan Bogdanović propustiti derbi meč 22. kola Jadranske lige protiv Radničkog iz Kragujevca.
Bogdanović je u petak povredio koleno u finišu meča Evrolige protiv Reala u Madridu, koju je domaćin dobio rezultatom 80:57.
"Bogdanović neće igrati protiv Radničkog. Radi se o lakšoj povredi pripoja i ima bol koji onemogućava normalnu igru", rekao je Vujošević na konferenciji za novinare u hali "Pionir".
On je dodao da očekuje veliku podršku navijača u predstojećem meču. "Ne moram posebno da naglašavam kolika je važnost ove utakmice, svaki kiks značilo bi udaljavanje od fajnal-fora, a zna se šta on sve nosi. Radnički je nezgodan tim, trener Miroslav Nikolić je preneo svoj stil igre na ekipu. Dobro šutiraju, čak i centri se izvlače i pokušavaju za tri poena. Oni su nepredvidiv tim i dolaze rasterećeni u Beograd. Situacija zahteva veliku motivaciju i koncentraciju", upozorio je Vujošević. Vujošević je istakao da ekipa polako podiže formu posle velikog broja povreda koje su ove sezone zadesile 'crno-bele'. Utakmica Partizan - Radnički na programu je u ponedeljak od 20.45 sati u hali "Pionir".
