> Izvor: B92
> Datum: sreda 5.03.2014.  
> Rubrika: sport_košarka
> Naslov: "Dobar rezultat sa četiri juniora"
> Članak:

Trener Crvene zvezde Dejan Radojić rekao je da je duel protiv Lijetuvos Ritasa bio dobra škola za neke igrače crveno-belih.
Zvezda je u prvoj utakmici osmine finala Evrokupa pobedila Ritas sa 88:82 i stekla šest poena viška pred revanš.
Radonjić je dodao da je zadovoljan rezultatom, iako su crveno-beli u nekoliko navrata imali i dvocifreno vođstvo.
"Čestitke igračima na pobedi, hvala navijačima što su nam pomogli. Ritas je u dobrom statusu u poslednje vreme, evidentno je da imaju veliko iskustvo. Jako smo loše ušli u utakmicu, dozvolili im da iskoriste svoje kvalitete. Posle toga smo napravili značajan iskorak i došli do igre. U trećoj deonici, bez ozbira na greške, koje su dopustive za ovakvo takmičenje, došli do prednosti, ali smo iz neiskustva pravili greške i vraćali ih u igri. Moglo je da bude i više koševa za nas, ali i manja razlika. Zadovoljan sam rezultatom, rekao sam da je pobeda jako bitna. Ne treba zanemariti da smo imali četiri juniora, želeli smo da dobrom igrom dođemo do pobede u idealnim okolnostima, ali da uz podršku navijača dođemo do prednosti. Evidentno je da kod nekih igrača postoji neiskustvo igranja ovakvih utakmica, gde je svaki koš jako bitan, vraćali smo protivnika u igru. Energija je za pohvalu, ali i dobra škola za nas, posebno za igrače koji su ovako nešto prvi put iskusili." Demarkus Nelson istakao je da crveno-bele čeka težak revanš u Litvaniji. "Teška utakmica. Od prošle nedelje smo ponavljali da je Ritas sjajan tim i težak protivnik. Teško je pobediti jednu ekipu tri puta zaredom, a večeras smo imali periode kada smo odigrali dobro u odbrani i to nam je omogućilo dobar napad. Ali, svaki put kada smo imali dvocifrenu prednost oni su nas stizali. Borili su se do kraja, verujem da nas čeka težak meč u Litvaniji." Revanš je na programu 12. marta.
