> Izvor: B92
> Datum: četvrtak 6.03.2014.  
> Rubrika: sport_košarka
> Naslov: Bobi: Naučićemo iz ovih grešaka
> Članak:

Košarkaš Crvene zvezde Boban Marjanović rekao je da veruje da će on i saigrači naučiti iz svojih grešaka i bolje odigrati u revanšu sa Lijetuvos Ritasom.
‘Crveno-beli’ su sa 88:82 pobedili tim iz Viljnusa u prvom meču osmine finala Evrokupa, a revanš se igra sledeće srede, uz direktan prenos na televiziji B92.
"Mislim da smo primili mnogo poena, ali učimo na ovim greškama i možda nam to bude plus za utakmicu u Viljnusu. Dobro je što imamo prednost pred revanš, ipak je i njihov teren vruć, imaju dobre navijače, i neće nam biti nimalo lako tamo", rekao je Marjanović. Marjanović je bio najbolji u trijumfu Zvezde sa 21 poenom i pet skokova, odnosno indeksom korisnosti 33. "Ovu utakmicu sam ja odigrao dobro, sledeću će neko drugi, mi smo tim. Igramo jedan za drugog. Idemo dalje. Ne mora da znači da ću ja opet biti najbolji", istakao je Marjanović. Čarls Dženkins istakao je da veruje  mogu i četvrti put da pobede Ritas ove sezone, posle dva trijumfa u Evroligi, i onog u sredu uveče.
"Imamo ono što je potrebno da dođemo i do četvrte pobede, samo moramo da budemo fokusirani na svaki napad. Znamo šta je ulog, videćemo gde smo grešili i pokušati to da popravimo", rekao je Dženkins, "Bila je ovo teška utakmica, ali nismo ni očekivali da će biti lako, posebno jer smo igrali sa njima. Veći je ulog sada, pošto smo u Evroligi bili na samom dnu tabele i pritisak nije bio veliki. Svaki posed je bitan i očekivali smo ovakav ishod". Na pitanje da li je očekivao da će on i saigrači imati veću prednost pred revanš, Dženkins je rekao: "Nismo očekivali mnogo veću prednost. Najvažnije je da smo pobedili, idemo sada u Viljnus da i tamo pobedimo. Dobro je što nismo u zaostatku, pokušaćemo da slavimo, bez pritiska". Sa Dženkinsom se slaže i slovenački košarkaš Jaka Blažič. "Prvo poluvreme je gotovo, nije bila najbolja utakmica sa naše strane, ali je bitna pobeda. Moramo mnogo bolje da odigramo u Litvaniji. Ne znam da li će šest poena biti dovoljno, igrali smo samo da pobedimo ovu utakmicu, i tamo ćemo ići na pobedu, ne gledamo na razliku. Sa malo više koncentracije možemo bolje tamo. Treba da zaustavimo njihove spoljne igrače i da bolje kontrolišemo igru u napadu, da ne gubimo lopte i tražimo otvorene šuteve", naglasio je Blažič.
