> Izvor: B92
> Datum: četvrtak 27.02.2014.  
> Rubrika: sport_košarka
> Naslov: Fener lakše diše, vraća se Savaš
> Članak:

Željko Obradović sve lakše diše u Fenerbahčeu, situacija sa povredama se polako popravlja, a veliko pojačanje u nastavku sezone biće povratak Oguza Savaša.
Ovaj 26-godišnji centar se oporavio od poverede i spreman je da debituje u sezoni u važnom meču protiv šampiona Evrope Olimpijakosa u petak u Evroligi.
Fenerbahče se bori za plasman u plej-of, trenutno je peti u grupi E, ali ima samo pobedu manje od Emporio Armanija, te atinskih rivala Olimpijakosa i Panatinaikosa koji dele pozicije koje vode u četvrtfinale.
Obradović je zbog povreda ostao do kraja sezone bez Gašpera Vidmara i Kenana Sipahija, a pored Savaša u petak će debitovati još nedavna pojačanja Blagota Sekulić i Pjer Džekson.
