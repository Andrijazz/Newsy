> Izvor: B92
> Datum: nedelja 2.03.2014.  
> Rubrika: sport_košarka
> Naslov: "Partizan pod velikim pritiskom"
> Članak:

Plejmejker Radničkog Marko Marinović rekao je pred duel sa Partizanom da su crno-beli pod pritiskom, ali da su favoriti.
Utakmica se igra u ponedeljak od 20.45h u hali Pionir, a crno-beli ispred sebe imaju imperativ pobede u borbi za F4.
Partizan ima isti broj pobeda kao i Budućnost i Cibona u borbi za treće i četvrto mesto u ABA ligi, ali je poražen na devet od prethodnih deset utakmica u svim takmičenjima.
"Mislim da su pod velikim pritiskom. Te povrede i preopterećenost igranja ABA lige i Evrolige su ih sputale da pokažu bolje rezultate. Uprkos svemu, za sada mi se čini realnim da su na fajnal foru i da brane titulu. Borba za prva četiri mesta biće veoma teška, isto kao i nama da se podignemo na tabeli i dođemo do Evrope", rekao je Marinović. Plejmejker Kragujevčana dodaje da Radnički spreman dolazi u Pionir. "Pokušaćemo da napravimo iznenađenje. Imali smo dosta vremena da se oporavimo, osveženi smo, dobro smo trenirali i spremni smo za prvaka. Ostaje da budemo agresivni i pokažemo, nadam se, da imamo više snage. Taj fizički momenat može da odluči. Pokazali smo ove sezone da možemo da pomrsimo račune objektivno jačim ekipama. Znamo da igramo dobre mečeve, ali isto tako umemo da kiksnemo - bićemo oprezni. Uveren sam da sledi lepa košarka", rekao je Marko Marinović.
