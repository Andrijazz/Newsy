> Izvor: B92
> Datum: utorak 4.03.2014.  
> Rubrika: sport_košarka
> Naslov: Srbi i Hrvati: Bitka za Jadran
> Članak:

Regularni deo ABA lige bliži se kraju, a osim borbe za plasman na fajnal-for, odlučuje se i broj predstavnika koje će zemlje sledeće godine imati na Jadranu.
Srbija mora da ima bolji koeficijent od Hrvatske ukoliko i naredne sezone želi da sačuva četiri predstavnika.
Četiri kola pre kraja naši imaju minimalnu prednost u odnosu na susede – indeks Srbije iznosi 12,50, a Hrvatske 12,33.
Nacionalni koeficijent dobija se tako što se broj pobeda svake zemlje podeli brojem klubova. Vrlo je moguće da će poslednje kolo biti presudno, pošto nas tada čekaju dva direktna okršaja - Partizan u Pioniru dočekuje Cedevitu, a Crvena zvezda gostuje Ciboni u Zagrebu. Do tada ćemo gledati dva srpsko-hrvatska okršaja, u okviru 25. runde u Kragujevcu će igrati Radnički i Zadar, a kolo ranije Crvena zvezda igraće u Zadru. Do kraja takmičenja hrvatski klubovi neće igrati jedni protiv drugih, a srpskim ekipama preostao je jedan međusobni duel - u sledećem kolu Radnički dočekuje Mega Vizuru. Evo i kompletnog rasporeda, na vama je da procenite ko ima veće šanse, ali jedno je sigurno - trka će biti neizvesna. Raspored srpskih i hrvatskih klubova: 23. kolo: Radnički - Mega Vizura Olimpija - Partizan Crvena zvezda - Krka Solnok - Cedevita Cibona - MZT Skoplje Široki - Zadar 24. kolo: Partizan - Solnok Mega Vizura - Olimpija Zadar - Crvena zvezda Krka - Radnički Cedevita - Budućnost Igokea - Cibona 25. kolo: Široki - Cibona Cedevita - Igokea Solnok - Mega Vizura Radnički - Zadar Crvena zvezda - MZT Budućnost - Partizan 26. kolo: Cibona - Crvena zvezda MZT - Radnički Zadar - Olimpija Mega Vizura - Budućnost Partizan - Cedevita *podebljana su imena srpskih i hrvatskih klubova
