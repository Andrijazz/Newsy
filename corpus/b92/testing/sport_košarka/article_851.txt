> Izvor: B92
> Datum: sreda 26.02.2014.  
> Rubrika: sport_košarka
> Naslov: Todorić: Još dve pobede u Evroligi
> Članak:

Sportski direktor Partizana Dragan Todorić rekao je za ’Novosti’ da očekuje još dve pobede crno-belih u Top16 fazi Evrolige.
Todorić je dodao da je zadovoljan otporom koji su crno-beli pružili u ’večitom derbiju’ u nedelju iako su poraženi.
„Igrom sudbine, dobili smo rivala, koji trenutno igra najbolje u F grupi - CSKA. Sve bi bilo drugačije da Milosavljević nije izgubljen u Tel Avivu, ili da je Kinsi mogao da zaigra, pre nedelju dana protiv Galatasaraja.“
"Ni protiv Lokomnotive u Areni nismo bili kompletni. Ipak, realno je da očekujemo još dve pobede kao domaćini, protiv Bajerna i Žalgirisa. Takav epilog ne mogu da obećam u sudaru sa Makabijem. Kao što ne bi bilo umesno da pričam o rezultatu u Madridu 28. februara uveče. Pa, Real je do sada izgubio samo jedan meč (CSKA) u sezoni. Biće dovoljno da odigramo dobru utakmicu maksimalnim zalaganje", rekao je Todorić. Sportski direktor Partizana povukao je paralelu između ove i prošle sezone kada je Partizan izgubio tri derbija, ali je pobeđivao kada je to bilo najpotrebnije. Crno-beli su izgubili 7 od poslednjih 8 utakmica u svim takmičenjima. "Ko kaže da smo pretplaćeni na pobede, posebno u uslovima zdravstvenih problema koje ne pamtim, ne samo kod nas nego i kod drugih. Zato ne vidim razloga da se diže prašina zbog poraza od Zvezde, koja je zasluženo slavila. Još jednom iskrene čestitke. Logično, niko ne voli da gubi, pa još od komšija, tradicionalni rivalitet i ostalo što ide. Ali, koliko se sećam i ranije, primera radi prošle sezone, gubili smo od njih, čak tri puta za redom, a kasnije, zna se šta se desilo." Todorić je ubeđen da će biti još duela sa Zvezdom ove sezone, a ubeđen je i u trijume u tim utakmicama. "Sasvim dobro smo parirali s obzirom da je Kinsi zaigrao sa jednim treningom posle relativno duže pauze, a Pavlović je nedelju dana sa nama, da ne ponavljam na koje više ne možemo da računamo do kraja sezone. I pored svega, da nismo napravili nekoliko grešaka, večiti derbi je ,mogao da poprimi sasvim drugačiji tok u finišu. Ali, još ćemo "igrati i igrati" sa Zvezdom, pa ako više ne bude malera, siguran sam u sasvim drugačije epiloge tih duela." Partizan u petak očekuje gostovanje Realu u Madridu u Top16 fazi Evrolige.
