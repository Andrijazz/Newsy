> Izvor: B92
> Datum: petak 28.02.2014.  
> Rubrika: sport_košarka
> Naslov: Kovačević ambasadorka FIBA Evrope
> Članak:

Bivša mlada košarkaška reprezentativka Srbije Nataša Kovačević izabrana je za ambasadora mladih evropskog ogranka FIBA.
Pored Kovačevićeve, isto priznanje dobile su Amaja Valdemoro iz Španije i Ruskinja Ilona Korstin, uz ranije imenovane Čehinju Hanu Horakovu i Francuskinju Edvigu Loson Vejd, objavljeno je na sajtu te organizacije.
Nekadašnja košarkašica Partizana, Voždovca, Crvene zvezde I Đera, 19-godišnja Kovačević, završila je karijeru posle saobraćajne nesreće septembra prošle godine u Mađarskoj, a zbog teških povreda lekari su morali da joj amputuraju donji deo noge. Mlada sportistkinja, medjutim, nije klonula duhom posle nesreće, naprotiv. Oporavila se veoma brzo, pokazala izuzetnu hrabrost i spremnost da se suoči sa posledicama, a brojni srpski mediji proglasili su je za ličnost godine. Ambasadorkama FIBA Evropa priznanja će biti uručena tokom završnog turnira ženske Evrolige, od 7. do 13. aprila u Jekaterinburgu.
