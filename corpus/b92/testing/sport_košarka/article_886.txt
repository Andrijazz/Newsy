> Izvor: B92
> Datum: subota 1.03.2014.  
> Rubrika: sport_košarka
> Naslov: "Jokić nadigrao centre Zvezde"
> Članak:

Novica Veličković rekao je da nije nezadovoljan povratničkim debijem u Mega Vizuri, iako je ekipa imala dosta problema pred duel sa Zvezdom.
Crveno-beli su slavili u Smederevu sa 98:86 i tako obezbedili mesto na zavšnom turniru ABA lige posle 22 kola.
„Meni je ovo prva utakmica. Cele nedelje smo imali problema sa povredama, trenirali smo sa 7-8 igrača, maltene smo došli na meč sa jednim kvalitetnim treningom."
"Meni je to otežalo stvari jer nisam imao vremena da naučim napade. Mislim da je bilo ok i da ćemo mi samo napredovati." Duel u Smederevu bio je pun tenzija, a u jednom trenutku došlo je do koškanja između Katića i Jokića. "Sve je to u žaru borbe. Ja nemam ništa protiv igrača Crvene zvezde, ne povezujem to sa Partizanom. Jednostavno, u trenutku se tako reagovalo. Joka ima 19 godina, nema on ni iskustva niti bilo čega. Ja na primer nikada ne bih gurnuo igrača od 19 godina. Mislim da je mali odigrao fantastično i da ih je nadigrao danas. Svaka mu čast na tome. I prošle godine sam video da je talenat, on je budućnost naše košarke."
