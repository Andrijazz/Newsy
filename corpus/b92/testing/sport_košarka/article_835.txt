> Izvor: B92
> Datum: utorak 25.02.2014.  
> Rubrika: sport_košarka
> Naslov: Dženkins: Niko me nije maltretirao
> Članak:

Košarkaš Crvene zvezde Čarls Dženkins demantovao je da su ga navijači ’crveno-belih’ Ivan Bogdanov i Velibor Dunjić napali i maltretirali.
U ponedeljak uveče pojavile su se informacije da je Dženkins posle trijumfa u ’večitom’ derbiju sa Partizanom doživeo neprijatnost.
Iz Crvene zvezde to oštro demantovali i istakli da sve osim činjenice da je Dženkins te večeri bio u društvu dve devojke u restoranu i da su na istom mestu bili i pomenuti navijači Crvene zvezde predstavlja iskonstruisanu priču.
"Netačno je da me je bilo ko napao ili maltretirao na bilo koji način", rekao je Dženkins, "U restoranu sam bio u društvu dve devojke. Večerali smo i posle nekog vremena u restoran su ušla dvojica momaka, primetili su me i prišli našem stolu. Na engleskom su mi objasnili da su navijači Crvene zvezde, pokazali su mi svoje tetovaže i pozvali me da im se pridružim za njihovim stolom što sam i učinio. Bili su izrazito prijateljski nastrojeni, razgovarali smo o utakmici, nije bilo nikakve tenzije ni ružnih reči. Pričali smo o košarci, o onome što nam predstoji u nastavku sezone i važnim mečevima koji slede. Slikali smo se i to je sve".
O spornom tvitu koji je objavljen u kontekstu priče i koji stoji na Dženkinsovom profilu: "Iako sam uplašen, verujem u tebe: Psalm 56:3", bek crveno-belih je rekao da je stavljen u pogrešan kontekst. "Ako dobro pogledate moj tviter profil možete videti da mi je među favoritima Biblijsko vreme. To je bio njihov tvit koji sam ja preuzeo", rekao je Dženkins i stavio tačku na ovu priču. Povodom celog slučaja oglasio se i klub. "KK Crvena zvezda želi posebno da naglasi da ima veoma dobre odnose sa svojim navijačima. U klubu svako radi svoj posao, jasno se znaju zadaci i niti se navijači mešaju u rad uprave, niti rukovodstvo kluba određuje navijačima na koji način će podržavati klub. Crvena zvezda je velika porodica i tako funkcioniše. Takođe, KK Crvena zvezda Telekom želi da istakne da se ne stidi svojih navijača i jasno poručuje da svaki pojedinac za svoje postupke treba da odgovara po zakonu", stoji u saopštenju Crvene zvezde.
