> Izvor: B92
> Datum: petak 28.02.2014.  
> Rubrika: sport_košarka
> Naslov: DV: O Bogdanu posle dijagnostike
> Članak:

Trener Partizana Duško Vujošević rekao je posle poraza od Reala u Madridu da će se tek posle detaljnih pregleda znati ozbiljnost povrede Bogdana Bogdanovića.
Šampion Srbije je poražen od ’kraljevskog kluba’ sa 80:57 u osmom kolu Top16 faze Evrolige, a u poslednjim trenucima duela Bogdanović se povredio kada je proklizao na parketu.
"Nažalost, povrede su sastavni deo košarke. Nadam se da se Bogdanović lakše povredio u poslednjim sekundama meča, ali videćemo o kakvoj se povredi radi kada se uspostavi dijagnostika", rekao je Vujošević. Vujošević je se osvrnuo i na meč i istakao da njegovi izabranici jednostavno nisu mogli dqa pariraju Madriđanima. "Real je ekipa u najboljoj formi ovog momenta u Evropi, koja ima najbolje rezultate, osvojila je domaće prvenstvo, ima samo jedan poraz u Evroligi od CSKA. Ima veoma dobre pojedince, koji dobro sarađuju, i dobru igru. Mi sa svim ovim problemima koje imamo, promenom uloga zbog povreda, povredama, nepotpunom pripremljenošću svih igrača, neuklopljenošću novih i povratnika iz povrede u sistem, pružili smo onoliko koliko smo mogli. Bilo je perioda dobre igre, žao mi je što nismo kompletni i u boljem momentu, jer siguran sam da bi publika u Madridu imala priliku da vidi i bolje izdanje Partizana i bolju košarku", naglasio je Vujošević. Košarkaši Partizana posle osam kola drže poslednje mesto na tabeli grupe F sa jednom pobedom i sedam poraza. U narednom kolu  dočekuju Bajern, a pre toga u ABA ligi u ponedeljak takođe na svom terenu igraju sa Radničkim.
