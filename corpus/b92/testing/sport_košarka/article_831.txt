> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: "Panionios pamti Bobana Jankovića"
> Članak:

Košarkaš Panioniosa Uroš Duvnjak rekao je da grčki klub nije zaboravio Slobodana Jankovića, koji je 1993. godine u dresu Atinjana doživeo tešku povrede kičme.
Janković je posle te povrede ostao nepokretan, a preminuo je u junu 2006. godine.
"Sećanja na Bobana u Nea Smirniju ne blede. On je legenda kluba i njegov dres zauzima počasno mesto pod svodovima dvorane. Svi u klubu kažu da je, pored toga što je bio odličan igrač, znao da impresionira i ljudskim kvalitetima. O Bobanu se ovde i danas priča sa velikim poštovanjem", rekao je Duvnjak. Kobni događaj desio se na četvrtoj utakmici polufinala grčkog plej-ofa sa Panatinaikosom, kada je, revoltiran odlukom sudija, Janković udario glavom u konstrukciju koša. 13 godina kasnije bivši košarkaš Crvene zvezde i Vojvodine preminuo je od posledica srčnog udara na Rodosu. Njegov sin Vladimir igra za Panionios i prošao je sve mlade reprezentativne selekcije Grčke, sa kojom je bio prvak Evrope u kategorijama do 18 i 20 godina. Veliki broj srpskih igrača je, inače, branio boje Panioniosa poslednjih godina, a i Žarko Paspalj se ubraja u legende tog kluba.
"Baš sam pre nekoliko dana razmišljao na tu temu. Dosta naših igrača je u prošlosti igralo za Panionios. Poslednjih godina, ovde su bili Vlada Janković, Vujanić, Cvetković, Ćapin, Micov, Borovnjak, Aleksić, Dragojlović, Dojčin, Zoroski, Raičević. Zoran Erceg je bio pozajmljen iz Olimpijakosa, ranije su legende kluba bili Boban Janković i Žarko Paspalj. Velika imena, nema šta... Dakle, dosta je naših igrača prošlo kroz klub, baš kao i trenera, i svi su igrali i radili jako dobro. Generalno, u Panioniosu cene srpske igrače, tako da i ja imam dobar tretman", istakao je Duvnjak. I neki od najboljih srpskih trenera radili su u Panioniosu. Odličan utisak ostavili su Dušan Ivković, Vlade Đurović i Aleksandar Trifunović. "O Dudi se sve zna u Grčkoj, on je, uz Željka Obradovića, svakako najbolji trener koji je ikada bio u Atini. Za Aleksandra Trifunovića ističu da je odlično radio i da je veliki profesionalac. Pod njegovim vođstvom, Panionios je poslednji put igrao Evroligu", naglasio je Duvnjak. Ekipa Panioniosa trenutno zauzima treću poziciju na tabeli grčkog šampionata iza Panatinaikosa i Olimpijakosa. Rezultat vredan pažnje, ali sa željom da se možda napravi i neko iznenađenje. "Naše ambicije su da ostanemo u vrhu tabele do kraja ligaškog dela i probamo da ponovimo rezultat od prošle sezone, koju je ekipa završila na trećem mestu i plasirala se u Evrokup. To je minimum", zaključuje Duvnjak.
