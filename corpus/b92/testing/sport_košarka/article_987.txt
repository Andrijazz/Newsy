> Izvor: B92
> Datum: petak 7.03.2014.  
> Rubrika: sport_košarka
> Naslov: Olimpija pustila beka pred Partizan
> Članak:

Union Olimpija raskinula je ugovor sa američkim bekom Sedrikom Džeksonom.
Džekson je na 15 utakmica u ABA ligi prosečno beležio samo 4,1 poen uz 2,3 skoka i 3,1 asistenciju po meču.
Ljubljančani su očekivali mnogo više, čak su čekali pre početka sezone da se oporavi od povrede, ali ih je razočarao bledim nastupima.
"Džekson je imao dosta problema s povredama tokom cele sezone. Pre početka sezone bio je mesec dana van parketa, a sada je obnovio povredu. Prema našim procenama, biće mu potrebno mnogo vremena da se vrati u pravu igračku formu, a mi smo već u drugom delu sezone i dogovoren je raskid ugovora", rekao je generalni menadžer Union Olimpije Matevž Zupančič. Olimpija je trenutno deseta u regionalnoj ABA ligi sa skorom 8-14, a u ponedeljak dočekuje Partizan NIS koji se bori za Fajnal-for.
