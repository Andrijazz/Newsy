> Izvor: B92
> Datum: nedelja 2.03.2014.  
> Rubrika: sport_košarka
> Naslov: KKCZ: Na Ritas za 500 dinara
> Članak:

KK Crvena zvezda objavio je da će karte za duel osmine finala Evropkupa protiv Lijetuvos Ritasa biti puštene u prodaju u ponedeljak od 13h.
Crveno-beli u sredu, 5. marta od 19 sati i 30 minuta u dvorani Pionir igraju prvu utakmicu osmine finala Evrokupa protiv Lijetuvos Ritasa, uz direktan prenos na TVB92.
Karte će moći da se kupe na svim prodajnim mestima Eventima (Kombank arena, Dom omladine, Bilet centar, TC Ušće i još 150 prodajnih mesta širom Srbije).
Takođe, na dan utakmice ulaznice će se prodavati na blagajni Pionira od 15 sati pa sve do početka meča. Karte za tribine koštaju 500, a za parter 1000 dinara. Za plavu i belu ložu potrebno je izdvojiti 2000 dinara, dok loža košta 2500 dinara. Cena ulaznice za počasna mesta, tik uz teren (court seat) je 5000 dinara. KK Crvena zvezda Telekom poziva navijače da tribine Pionira ispune do poslednjeg mesta i tako pruže preko potrebnu podršku voljenom klubu. Utakmica sa Lijetuvos Ritasom ima ogroman značaj, biće važan svaki poen pa će košarkašima na terenu biti neophodna dodatna energija. Takođe, KK Crvena zvezda Telekom i ovom prilikom apeluje da navijanje bude fer i korektno, bez ubacivanja bilo kakvih predmeta na teren, jer bi svaki i najmanji incident mogao da ima nesagledive posledice za klub zbog činjenice da je Zvezda ove sezone već tri puta novčano kažnjavana.
