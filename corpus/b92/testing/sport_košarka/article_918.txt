> Izvor: B92
> Datum: ponedeljak 3.03.2014.  
> Rubrika: sport_košarka
> Naslov: DV: Svaki meč je kvalifikacioni
> Članak:

Trener Partizana NIS Duško Vujošević posle pobede nad Radničkim pohvalio je Aleksandra Pavlovića na zalaganju otkad je došao u klub.
"Pavlović je je izvaredan čovek, a znamo kakav je igrač. Bojao sam se da će se ponašati kao da nas čašćava time što je došao u Partizan, ali on na svakom treningu i utakmici pokazuje veliku želju. Mnogo je pozitivan, a nije realno bilo očekivati da će odmah biti na nivou velikog imena. Očekujem da bude na nivou do fajnal-fora ABA lige“, rekao je Vujošević.
Trener crno-belih rekao je da će Bogdan Bogdanović verovatno preskočiti i meč sa Bajernom jer u klubu ne žele da rizikuju, a potom je pohvalio protivnika na zalaganju. "Cenim Radnički jer je igrao kao da mu život zavisi od ove utakmice, iako mu rezultatski nije bila tako bitna. To je pravi primer kako se sportski bori. Oni poseduju kvalitet i atipičnu ekipu što su pokazali u Pogorici, u meču koji je bio vrlo važan za Budućnost. Takođe, i sa Zvezdom su u Kupu igrali na jednu loptu". U sledećem kolu Partizan gostuje Olimpiji u Ljubljani. "Za Partizan je svaki meč velika borba, svaki duel je kvalifikacioni i tako će biti do kraja. Mislim da je interes srpskih klubova da se ne ukrste u polufinalu". Partizan je pobedio Radnički sa 82:70 i 15. trijumfom je došao blizu fajnal-fora ABA lige.
