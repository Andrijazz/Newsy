> Izvor: B92
> Datum: četvrtak 6.03.2014.  
> Rubrika: sport_košarka
> Naslov: Gak: Partizanu više po pravilniku
> Članak:

Gradski sekretar za sport i omladinu Beograda Slavko Gak saopštio je da je košarkaški klub Partizan od grada od 2008. do sada dobio više novca od Crvene zvezde.
Gak je pojasnio da su ‘crno-beli’ nagrađeni po Pravilniku o kriterijumima, uslovima i načinu finansiranja beogradskih sportskih organizacija za učešće i postignute rezultate u evropskih i regionalnim klupskim takmičenjima.
"Sekretarijat za sport i omladinu je od 2008. godine do danas uplatio KK Partizan (što direktno, što preko računa JSD Partizan) iznos od 153.783.768 dinara. U istom periodu KK Crvena zvezda je dobila (što direktno, što preko SD Crvena zvezda) iznos od 56.182.146 dinara", navodi se u Gakovom saopštenju, "U prethodno navedene iznose nisu uključena druga izdvajanja, koja Grad Beograd takođe daje ovim košarkaškim klubovima", dodaje se u saopštenju. Trener Partizana Duško Vujošević veći deo konferencije za medije uoči meča Evrolige sa Bajernom posvetio je teškoj finansijskoj situaciji i raspodeli novca od strane države između Partizana i Crvene zvezde. "Prema "Pravilniku o kriterijumima, uslovima i načinu finansiranja beogradskih sportskih organizacija za učešće i postignute rezultate u evropskih i regionalnim klupskim takmičenjima", KK Partizan je ostvario pravo kroz plasman u fazu top 16 Evrolige na 4.000.000,00 dinara. Ovaj iznos će biti uplaćen u narednom periodu, u skladu sa finansijskim mogućnostima grada. Napominjemo da je "Pravilnik o kriterijumima, uslovima i načinu finansiranja beogradskih sportskih organizacija za učešće i postignute rezultate u evropskim i regionalnim klupskim takmičenjima" jedini važeći dokument po kome radi Sekretarijat za sport i omladinu grada Beograda usvojen od nadležnih organa i objavljen u Službenom listu grada Beograda 08/14, dana 07.02.2014", istakao je Gak. Gak je naveo da dogovori i tabele koje je Vujošević pokazao novinarima na konferenciji, a tiču se raspodele novca nikada nisu bile zvanične odluke Skupštine grada. Napominje se da je jedini važeći document po kojem radi Sekretarijat za sport i omladinu grada Beograda Pravilnk koji je objavljen u Službenom listu grada Beograda 08/14, 7. februara ove godine. "Uz Pravilnik je takođe objavljena i tabela sa iznosima za svaki sport i fazu takmičenja, na zvaničnom sajtu Skupštine grada kako bi klubovi u potpunosti i transparentno bili upoznati sa svojim pravima. Od kada grad Beograd nagrađuje svoje klubove za uspehe u evropskim takmičenjima, ovo je prvi put da je javnost potpuno upoznata sa sadržajem pravilnika i načinom nagrađivanja klubova. Dogovori i tabele koje pokazuje gospodin Vujošević nikada nisu bile zvanične odluke Skupštine grada." U prethodno navedene iznose nisu uključena druga izdvajanja, koja grad Beograd takođe daje ovim košarkaškim klubovima. Gak je podsetio da grad sufinansira odigravanje svake utakmice u "Kombank arena" u iznosu od 50 odsto cene zakupa, što je oko 12.000 evra po meču. Takođe, kako se navodi u njegovom saopštenju, Beograd finansira i 400 sati treninga godišnje košarkaša Partizana i Zvezde u hali "Pionir". "Grad je bez naknade ustupio zemljište za izgradnju dve dvorane za treninge oba kluba. Ovaj proces je skoro završen, a proceduru koja je više godina stajala pokrenuo je Privremeni organ grada Beograda", objasnio je Gak. Gak je apelovao na klubove da imaju u vidu tešku finansijsku situaciju u Beogradu i poručio da sekretarijat radi transparentno kako bi svi korisnici budžetskih sredstava imali fer i jednake uslove. "Sekretarijat za sport i omladinu zbog teške finansijske situacije u kojoj se nalazi grad Beograd ima umanjen budžet, pa tako na poziciji "Školski sport" (za programe u kojima učestvuje više od 200.000 mališana) ima izdvojeno svega 10.000.000,00 dinara. Iz ovog razloga molimo velike klubove da kada potražuju novac od grada imaju u vidu i ovu činjenicu. Sekretarijat za sport i omladinu grada Beograda će nastaviti da radi transparentno, a u cilju da svi korisnici budžetskih sredstava imaju fer i jednake uslove. U tom pravcu na portalu grada Beograda biće redovno objavljivani svi važni dokumenti, odluke, kriterijumi i izveštaji."
