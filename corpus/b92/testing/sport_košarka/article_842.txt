> Izvor: B92
> Datum: sreda 26.02.2014.  
> Rubrika: sport_košarka
> Naslov: Kleut: Zastupaćemo stav države
> Članak:

Generalni sekretar Košarkaškog saveza Srbije Andrija Kleut rekao je da će to telo zastupati stavove državnih organa po pitanju zahteva da Kosovo uđe u FIBA.
Košarkaški savez Kosova objavio je da ispunjava legalne uslove za članstvo u Svetskoj košarkaškoj federaciji.
"U ovom trenutku ne postoje zvanične potvrde da će se pitanje prijema Košarkaškog saveza nepriznate Republike Kosova naći na dnevnom redu vanredne Skupštine Međunarodne košarkaške organizacije (FIBA), koja se održava 16. marta u Istanbulu, kao i redovne Skupštine FIBA Evrope koja se održava tokom maja meseca u Minhenu", rekao je Kleut. Na zvaničnom sajtu Košarkaškog saveza Kosova pre nekoliko dana se pojavila informacija o susretu predstavnika te organizacije i FIBA. Na tom sastanku se pričalo o razvoju košarke na Kosovu, podršci međunarodnih organa u cilju strategije, ali i o prijemu tamošnjeg Saveza u FIBA, na osnovu pripremljenih dokumenata od strane Košarkaškog saveza Kosova. "Aktivnosti koje nepriznata košarkaška organizacija Kosova vodi još od 2007. godine, nisu doveli do njihovog prijema u članstvo FIBA. Košarkaški savez Srbije će, kao i do sada, zastupati stavove naših državnih organa po pitanju Kosova i Metohije i ulagati napore za osporavanjem učešća Kosova u reprezentativnim i klupskim takmičenjima koje organizuje FIBA svet ili FIBA Evropa", istakao je Kleut.
