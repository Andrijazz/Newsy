> Izvor: B92
> Datum: nedelja 23.02.2014.  
> Rubrika: sport_košarka
> Naslov: Blažič i Dženkins srušili Partizan
> Članak:

Košarkaši Crvene zvezde pobedili su Partizan sa 63:57, u derbiju 21. kola regionalne ABA lige.
Zvezda je kontrolisala veći deo derbija, imala je u dva navrata 13 poena prednosti i na kraju je ostvarila drugu pobedu protiv Partizana u sezoni.
Odlučujući je bio početak poslednje četvrtine, Zvezda je stekla 13 poena prednosti, a ekipa Duška Vujoševića do kraja nije uspela da se vrati iako je ozbiljno pripretila.
Jaka Blažič nosio je Zvezdu na ovom meču sa 21 poenom (7-11), 3 skoka i 3 asistencije. Dvocifren je bio i Dženkins (11) koji je imao sjajnu rolu u poslednjoj deonici, Raško Katić ubacio je 9, a Demarkus Nelson 7 poena. Na drugoj strani potpuno je podbacio Bogdan Bogdanović koji je imao 9 poena (4-19). Sjajan je bio Milenko Tepić sa 12 poena (5-6), Lovernj je uz 10 poena imao i 12 skokova, a najbolji u ekipi crno-belih bio je Kinzi sa 13 poena i 4 skoka. Aleksandar Pavlović ubacio je 5 poena (1-7) za 16 minuta. Zvezda se ovim trijumfom učvrstila na čelu tabele sa skorom 17-4, dok je Partizan pretrpeo sedmi poraz u sezoni.
Tok meča: Derbi je počeo sjajnom rolom Milenka Tepića koji je ubacio sedam od prvih devet poena crno-belih (9:5). Na drugoj strani je uzvratio Nelson koji je uz pet vezanih poena doneo prednost svom timu - 10:9. Partizan je u prvoj četvrtini imao četiri skoka u napadu, ali Zvezda je imala raspoložene Blažiča i Nelsona pa je nakon 10 minuta vodila sa 20:15 iako je imala četiri izgubljene lopte.
Zvezda je u prvoj četvrtini u potpunosti uspela da zaustavi Pavlovića i Bogdanovića (zbirno 4 poena), a početkom druge deonice to je i materijalizovala. Veoma dobru odbranu igrali su spoljni igrači crveno-belih na Tepiću, Pavloviću, Kinziju i Bogdanoviću, pa je Vujošević već do 15. minuta zatražio dva tajm-auta jer je njegov tim otišao u dvocifreni deficit (30:17). Međutim, brzo je stigao odgovor Partizana, Kinzi je pogodio za dva, Bogdanović je nakon toga ubacio trojku i reagovao je Dejan Radonjić tajm-autom (30:22). Zvezda je na trenutak odbila nalet rivala trojkom Dragićevića, ali Bogdanovi, Kinzi i Gagić su ubacili još sedam poena, pa je Partizan na poluvremenu imao  četiri poena zaostatka (33:29).
Prvo poluvreme nije bilo previše efikasno, pa je u istom ritmu i nastavljeno. Trojkom Lovernja na startu drugog dela Partizan se potpuno vratio u igru, a u nastavku treće deonice viđena je prava rovovska borba na parketu Pionira. Crvenu zvezdu nosio je Jaka Blažič i on je bio najzaslužniji što je Zvezda vodila i nakon 30 minuta - 45:44.
Tarens Kinzi je u drugogm delu treće deonice nosio Partizan, ubacio je šest vezanih poena, igrao je i odličnu odbranu i upravo je on nadomestio očajno izdanje Bogdana Bogdanovića. Početak poslednje četvrtine u potpunosti je pripao Zvezdi. Dženkins se napokon razigrao, Katić je radio odličan posao pod košem, pa je Zvezda u 36. minutu ponovo stigla do maksimalnih +13 (61:48). Delovalo je da je meč odlučen, ali Zvezda je ušla u seriju grešaka i tako vratila Partizan u igru. Crno-beli su napravili seriju 9-0 i 72 sekunde pre kraja imali su četiri poena minusa (61:57). Panično je igrala Zvezda u finišu, ali ni Partizan nije znao da to na najbolji način iskoristi. Imali su nekoliko prilika crno-beli da dodatno učine finiš dramatičnim, ali su i oni napravili nekoliko grešaka, pa je Zvezda na kraju slavila.
