> Izvor: B92
> Datum: sreda 5.03.2014.  
> Rubrika: sport_košarka
> Naslov: Vujošević: Krivi su Čović i Vesić
> Članak:

Trener košarkaša Partizana Duško Vujošević izjavio je da se ekonomska situacija u klubu pogoršava iz dana u dan.
On je dodao da su članovi Privremenog veća Beograda Nebojša Čović i Goran Vesić direktno odgovorni za to što crno-beli nisu dobili obećani novac.
"Moram da kažem da se ekonomska situacija pogorašava iz dana u dan i da je ponovo više nego kritično. Obećanja koja su nam data su omogućavala da se preživi, da se jedna institucija značajna na evropskom nivou ne ugasi", rekao je Vujošević.
On je objasnio da je Uprava Grada 2010. godine donela Pravilnik kojim su uspostavljeni kriterijumi o nagrađivanju sportskih klubova, kao i da će se svake godine precizirati o kolikoj sumi je reč. "I ove godine je doneta odluke i po tome za učešće u Evroligi Partizan i Crvena zvezda primili su po četiri miliona dinara, a za učešće u sledećoj fazi je predviđeno 10 miliona. Radi se o manje o 100.000 evra... Onda je bilo predloga da se usvoji novi pravilnik, da se brojka smanji na dva miliona dinara. To zaista nije u redu", kazao je Vujošević. Na novinarsko pitanje ko je kriv za to, Vujošević je imenovao članove Privremenog veća Beograda Nebojšu Čovića i Gorana Vesića. "Najdirektnije Čović i Vesić. Ne znam ko je još tu, ne znam koliko su oni autohtoni", rekao je Vujošević i dodao da pojedinci tvrde da dokument o finansiranju klubova ne postoji. "Nisam protiv toga da se Crvena zvezda ne spasi, ali sam protiv toga da se Partizan uništava, tome se suprotstavljam i suprotstavljaću se", rekao je Vujošević.
Trener Partizana istakao je da ovakav rivalitet između Partizana i Crvene zvezde nije dobar za državu. "I ranije je bilo tenzija, ali je to više bilo zezanje, nije bilo pitanje života i smrti. Ovakav način finansiranja gde državna preduzeća Gasprom, na osnovu Škundrićeve intervencije finansiraju Zvezdu. Odnos je 15:1 po primanju od države", rekao je on. "Nemojte da me držite za ovo 15:1, ali je blizu toga i to vodi ka tome da se Partizan ugasi. Govorim kao neko upozorenje, država će nezdravi rivalitet da svede na normalnu tenziju pravilnom raspodelom, da ne bude odnos 15:1. Nek bude 3:1, neka i to bude pravilna raspodela. Kao što kažu Italijani, kad imaš vetar kontra sebe, pa još pišaš, dupla je šteta, iskvasiš se", naveo je on. Vujošević je dodao i da politiku treba eliminisati iz sporta i da se tada sa tribina neće prozivati političari. Vujošević, koji je i predsednik Sportskog društva Partizan, rekao je i da su i ostali klubovi u problemu, navodeći kao primer vaterpolo i fudbalski klub. "Osećam ogroman pritisak, imam dve funkcije, teško je, razmisliću dobro šta da radim", rekao je on. Vujošević je govorio i o predstojećem meču Evrolige sa Bajernom.
