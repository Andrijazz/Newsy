> Izvor: B92
> Datum: četvrtak 27.02.2014.  
> Rubrika: sport_košarka
> Naslov: Milojević: Igraćemo kao u Kupu
> Članak:

Trener Mega Vizure Dejan Milojević rekao je da će njegova ekipa protiv Crvene zvezde pokušati da ponovi igru iz finala Kupa Radivoja Koraća.
Vizura u subotu od 19 časova dočekuje u Smederevu crveno-bele u meču 22. kola regionalne ABA lige.
"Finale Kupa je bila jako zanimljiva utakmica, pokušaćemo da igramo na sličan način. Nama odgovara da igramo brzo i na veliki broj koševa i ako uvučemo Zvezdu u naš ritam, kao u Kupu, imaćemo velike šanse za pobedu", rekao je Milojević.
Ekipe su igrale u finalu Kupa Radivoja Koraća, početkom februara, kada je Zvezda u neizvesnoj završnici pobedila sa 81:80. "Imamo konkurentan tim, ali sigurno ne postoji ekipa koja sa sigurnošću može da kaže da će pobediti Zvezdu. Mi to želimo i daćemo sve od sebe. Dolazak Novice Veličkovića će pojačati kvalitet, samo je pitanje vremena koliko ćemo se brzo uigrati", rekao je Milojević. Zvezda je prva na tabeli Jadranske lige sa 17 pobeda i četiri poraza, dok je Mega na osmom mestu sa devet pobeda i 12 poraza. "Nemamo pritisak, obezbedili smo opstanak i želimo da do kraja ostvarimo što više pobeda, kako bi Srbija imala što veći koeficijent i zadržala četiri predstavnika u Jadranskoj ligi. Iskoristićemo utakmicu da se što bolje uigramo do početka Superlige", rekao je Milojević. On je dodao da će Vasilije Micić i Nemanja Dangubić biti u timu. "Igraće obojica, počeli su da treniraju i ako se ne povrede do subote, igraće", rekao je. Milojević je istakao da nije srećan što Novica Veličković nije uspeo u Bambergu, ali da je zadovoljan što je došao u Megu. "To je igrač koji će podići naš kvalitet i pomoći mladim igračima. Verujem u njega, znam kakav je karakter i da će iz ovoga izaći još jači", rekao je trener Mege. Veličković je rekao da će njegova ekipa ići na pobedu protiv Zvezde, u svom prvom meču za Vizuru po povratku iz Nemačke. "Vraćam se u Jadransku ligu, meni je sve to manje-više poznato. Što se tiče Zvezde, pratio sam ove sezone koliko sam mogao i vidim da se moji saigrači dobro snalaze kada igraju sa njima. Biće neizvesna utakmica, ali sam siguran da ćemo ići na pobedu", rekao je on. Veličković je dodao da je, u odnosu na prošlu godinu, ekipa Mege sazrela i da to nisu isti igrači. "Rade dobro, ima par igrača za visoke domete. Ekipa je zrelija. Kada sam ja došao oni su igrali Superligu i tada nisu verovali da mogu da igraju sa jednom Zvezdom, da dobiju Radnički. Pobedili su Zadar na strani, a ja sam to jedva uspeo sa Partizanom", rekao je Veličković.
