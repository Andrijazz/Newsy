> Izvor: B92
> Datum: petak 7.03.2014.  
> Rubrika: sport_košarka
> Naslov: Lešić: Prilika za revanš Megi
> Članak:

Košarkaš Radničkog Sava Lešić rekao je da on i saigrači žele da se revanširaju Mega Vizuri za poraz u prvom delu sezone u ABA ligi.
Kragujevčani u subotu od 19 časova dočekuju Mega Vizuru u okviru 23. kola regionalnog takmičenja. U prvom međusobnom duelu ove sezone, izabranici Dejana Milojevića su slavili sa 90:87.
"Mega Vizura je najprijatnije iznenađenje u dosadašnjem delu sezone ABA lige. To je ekipa koja igra sa dosta tranzicije, pikenrola i kontranapada. Očekuju svoju šansu da se bore za neko mesto koje bi moglo da ih odvede u Evropu sledeće sezone", rekao je Lešić. U protekla 22 kola, kao ubedljivo najkorisniji igrač gostujuće ekipe izdvojio se bivši član Radničkog Miljenović, odmah za njim je takođe igrač koji je nosio dres Kragujevčana Varda. Slede Micić, Jokić i Radović. "Naši gosti imaju dosta mladih reprezentativaca, seniorskih takođe.Poletni su, ali ako u odbrani odigramo dobro, imamo šanse za pobedu na domaćem terenu. Priliku koju smo imali u prvom susretu prokockali smo u završnici utakmice. To nije bilo prvi put, nažalost. Na kraju su zasluženo pobedili. Moramo da probamo da se revanširamo i to pobedom sa više od tri poena razlike", naglasio je Lešić. Posle 22 kola, Mega ima devet pobeda i 13 poraza na devetom mestu tabele, dok je Radnički dve pozicije iza sa skorom 8/14. "Naša trenutna pozicija na tabeli ABA lige nije realan odraz kvaliteta koji imamo, pre svega zbog učešća u Evrokupu i manjka igrača u rotaciji. Tako smo u regionalnoj ligi u nekoliko utakmica izgubili iako se očekivalo da ćemo sigurno osvojiti bodove. Ipak, do kraja sezone imamo još četiri utakmice, dve kući i dve na strani. Mislim da možemo da popravimo svoj skor u završnici sezone i da pokušamo da pojurimo mesto u Evropi. Pozivam publiku da bude naš šesti igrač. Sigurno je da će uz njenu pomoć biti dosta lakše da pobedimo Mega Vizuru", istakao je Lešić.
