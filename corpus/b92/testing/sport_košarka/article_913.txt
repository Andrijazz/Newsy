> Izvor: B92
> Datum: nedelja 2.03.2014.  
> Rubrika: sport_košarka
> Naslov: Ajversonova 'trojka' u istoriji
> Članak:

Na utakmici Filadelfija – Vašington najbolji košarkaš svih vremena Majkl Džordan odigrao je svoje poslednje profesionalne minute.
Isti rivali sastali su se i u noći između subote i nedelje, a na poluvremenu je odata počast još jednom velikanu igre među obručima – Alenu Ajversonu.
Siksersi su odlučili da povuku dres sa brojem tri koji je Ajverson nosio na 786 utakmica NBA lige.
"Morate da mi pokažete budalu koja može da kaže da se snovi ne ostvaruju. Volim te Filadelfijo. Volim te jer si me prihvatila i dozvolila mi da budem ja. Dozvolila mi da pravim greške, da budem čovek, da naučim iz tih grešaka. Osećao sam se kao da je ovo oduvek bila moja kuća", rekao je u emtovinom govoru Ajverson. On je na parket izašao u crnoj jakni, crnim pantalonama, sa crnim naočarima, crnom kapom i zlatnim lancima. Kada je zakoračio na parket dvoranom je odzvanjalo: "MVP". "Sada je vreme za žurku", rekao je Ajverson na kraju svog govora. Na ceremoniji je bio i komesar NBA Adam Silver. "Alen je bio poseban igrač. Sjajne stvari koje je radio za ligu daleko su nadmašile neke loše stvari." Ajverson je uz Vilta Čembrlena sigurno najbolji košarkaš u istoriji Filadelfije. Tokom 14 sezona koliko je proveo u NBA ligi osvojio je titulu najboljeg strelca četiri puta, bio je sedam puta u najboljem timu lige, 1997. je bio ruki godine, a 2001. MVP lige. Na 914 utakmica u NBA ligi prosečno je beležio 26,7 poena uz 6,2 asistencije i 3,7 skokova.
