> Izvor: B92
> Datum: petak 28.02.2014.  
> Rubrika: sport_košarka
> Naslov: KKP: Navijači, poslednja opomena!
> Članak:

KK Partizan NIS objavio je saopšenje povodom kazne od 13.000 evra, u kojem apeluje na navijače da se uzdrže od bacanja petardi i ubacivanja predmeta na teren.
"Crno-beli" će 6.000 evra morati da plate zbog petardi koje su navijači palili tokom meča sa Galatasarajem u Evroligi i dodatnih 7.000 zbog ubačenih tvrdih predmeta na parket.
Ako se ispadi nastave kazna može iznositi i do 100.000 evra, a neke od sankcija mogle bi da budu igranje pred praznim tribinama ili oduzimanje bodova. Klub je zamolio navijače da ne ubacuju apsolutno ništa na teren, već da podrže "crno-bele" samo glasom, dlanovima i nesebičnom energijom, jer je to jedina prava i ispravna podrška klubu. "Partizan NIS je ove sezone treći put kažnjen i svaki sledeći i najmanji prekršaj će se smatrati ozbiljnim, koji sa sobom povlači kaznu i do 100 000 evra! Klub iz Humske je dužan da zbog upotreba petardi na tribinama na ime kazne plati 6000 evra, a zbog ubacivanja predmeta na teren, upaljača, novčića i papira izrečena kazna je 7000 evra! Evroliga je uzela u obzir sve prekršaje kluba tokom prethodne tri godine i jasno istakla da je ovo poslednja opomena pred još drastičnije disciplinske mere. Zbog eventualnih budućih prekršaja ove vrste klub može izgubiti poene na tabeli, igrati pred praznim tribinama ili biti privremeno diskvalifikovan iz daljeg takmičenja! Nebrojeno puta smo apelovali na naše navijače! Zbog ovakvih dešavanja šteta se nanosi samo i isključivo Partizanu
Molimo našu publiku da se suzdrži od ovakvog potpuno neprimerenog ponašanja. Ubacivanje novčića, upaljača ili bilo čega drugog na teren neće doneti ništa dobro klubu, već će doprineti novim novčanim kaznama, a može potencijalno dovesti i do diskvalifikacije. Narušava se ugled kluba koji je decenijama stvaran, ugožava se i ovako već teška finansijska situacija koja je poznata javnosti. Verujemo da zaista niko ne želi da se više ovakve dešavanja ponavljaju. Zato još jednom molimo naše navijače, našu vernu publiku da na svim narednim utakmicama bude primerna, da Ne ubacuje apsolutno ništa na teren, da podrži "crno-bele" samo glasom, dlanovima i nesebičnom energijom koju decenijama razmenjujemo, jer je to jedina prava i ispravna podrška svom klubu. Budite razumni i bodrite vaš klub onako kako to crno-beli tim zaslužuje! Ne smemo dozvoliti da takmičenje i ugled Partizana u Evroligi bude doveden u pitanje", navodi se u saopštenju kluba.
