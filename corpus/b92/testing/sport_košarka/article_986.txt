> Izvor: B92
> Datum: petak 7.03.2014.  
> Rubrika: sport_košarka
> Naslov: Druga pobeda Partizana (FOTO/VIDEO)
> Članak:

Košarkaši Partizana NIS ostvarili su u četvrtak uveče drugu pobedu u Top 16 fazi Evrolige, potpuno nadigravši minhenski Bajern.
Crno-beli su odigrali najbolji meč u Top 16 fazi ove sezone, dominirali su u odbrani, bili konstantni u napadu svih 40 minuta, a istakli su se Tarens Kinzi i Saša Pavlović sa po 21 poenom.

Treneri Duško Vujošević i Svetislav Pešić su se srdačno pozdravili pred početak meča, a kasnije je Vujošević branio kolegu zbog uvreda navijača.
Srpski šampion je meč kontrolisao od prvog do poslednjeg minuta, a maksimalnu prednost imao je tokom drugog perioda kada je bilo +18.
Prvi period obeležio je Pavlović sa 9 poena, za dvocifrenu prednost domaćina.
U drugom se istakao Kinzi koji je sa 15 poena omogućio crno-belima +16 na poluvremenu.
Treća četvrtina počela je sa 5:0 za goste, ali Pavlović trojkom vraća Partizan u ritam, a crno-beli odličnom odbranom održavaju +15, primivši samo 45 poena posle 30 minuta.
Odbrana Partizana je i zaključila meč, za konačnih 70:55 prek 11.500 navijača u Kombank Areni.
Pavlović i Kinzi su bili najefikasniji pojedinci sa po 21 poenom, a Amerikanac je imao indeks korisnosti 25.
Odličan je bio i Milenko Tepić sa 9 poena uz po 5 skokova i asistencija.
Crno-beli su bili slabiji od rivala u skoku (32-40), ali su izgubili mnogo manje lopti (10-17).
Partizan je odlično šutirao za dva poena (22/45), nešto slavije za tri (4/14), ali konačno nije podbacio sa penala (14/19).
Partizan posle devet kola ima skor 2-7 u Grupi F, pa još uvek ima teoretske šanse da se nađe u plej-of.
"Igrali smo kao tim. Ovo je prvi put ove sezone da smo igrali dobro u odbrani. Rastemo od utakmice do utakmice. I dalje smo u igri za plej-of Evrolige", rekao je posle meča bek crno-belih Tarens Kinzi.
Bajern je i dalje na dobrom putu da se plasira u osminu finala jer je na 4-5.
"Znali smo da će biti teško u Beogradu. Ali bilo je očajno jer nam odbrana nije funkcionisala. I napad nam je bio loš. To je rezultovalo pobedom Partizana", rekao je krilni igrač Bajerna Boris Savović.
"Dokazali smo da smo ravnopravni u Top 16. Srce mi se stegne kad pomislim kako bi bilo da su tu sad Bertans, Bogdanović, Milosavljević i Vesterman", rekao je posle utakmice Vujošević.
"Jedan od naših najslabijih mečeva u sezoni. Nisam razočaran, već ljut kao puška. Naš napad zasniva se na dobroj odbrani, tu smo totalno zakazali. Ako tako igraš odbranu, gubiš samopouzdanje", rekao je Pešić.
U sledećem kolu Partizan gostuje CSKA u Moskvi (13. mart, 17:00), a Bajern dočekuje Real Madrid (13. mart, 20:45).
