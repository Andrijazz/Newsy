> Izvor: B92
> Datum: nedelja 23.02.2014.  
> Rubrika: sport_košarka
> Naslov: EL: Zvezdini juniori idu u Milano!
> Članak:

Juniori KK Crvene zvezda pobedili su u hali Basket city francuski ISEP sa 56:42 i osvojili kvalifikacioni turnir Evrolige.
Ovim trijumfom crveno-beli su obezbedili plasman na finalni turnir Evrolige koji se održava u Milanu od 15. do 18. maja.
Zvezda je do trijumfa na turniru stigla na dominantan način, ostvarila je svih pet pobeda, a ekipu ISEP pobedila je dva puta.
Finalni duel odlučen je u poslednjoj deonici. Francuska ekipa dobro se držala, imala je sedam i po minuta pre kraja samo četiri poena zaostatka (43:39), ali usledila je serija Zvezde 13-2 i utakmica je odlučena. Vojislav Stojanović bio je najefikasniji sa 15 poena, a uz to je imao i 8 skokova. Najbolji pojedinac finala bio je Stefan Lazarević sa 10 poena, 7 skokova i 4 asistencije. Nikola Rakićević ubacio je 7, a Aranitović i Anđelković po 6 poena. Na drugoj strani, samo je Stefan Gumbald bio dvocifren sa 13 poena. Pre Zvezde, plasman na finalni turnir obezbedili su Žalgiris, Real Madrid i Kahasol.
