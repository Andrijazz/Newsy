> Izvor: B92
> Datum: ponedeljak 3.03.2014.  
> Rubrika: sport_košarka
> Naslov: Radenović: Lipovij pravo pojačanje
> Članak:

Krilni centar Crvene zvezde Telekom Ivan Radenović kaže za B92 da će Oleksandr Lipovij biti pravo pojačanje za crveno-bele.
Radenović je sa 22-godišnjim Ukrajincem proveo dve sezone u Donjecku.
"On je jedan od najvećih talenata Ukrajine trenutno, najveći uz Oleksija Lena. On je dečko koji je najviše sazreo uz naše trenere, prvenstveno tu mislim na Sašu Obradovića“, kaže Radenović.
Lipovij bi najviše trebalo da doprinese u odbrani, ali je dobar dodavač i ima solidan prodor, dok kažu da mu je šut nešto slabiji. "On je dečko sa fantastičnim fizičkim predispozicijama, ozbiljan je atleta i polivalentan je, može da igra na više pozicija. Očekujem da bude adekvatno pojačanje za nas", rekao je Radenović. Ukrajinski reprezentativac ima još prostora da napreduje, a Radenović ističe da mu je radna etika na nivou. "Lipovij je apsolutno posvećen košarci, ostaje i posle treninga u sali da individualno vežba. Veoma je motivisan da napreduje, zato vredno radi i disciplinovan je". Lipovij je doputovao je u Beograd i rekao je da se nada da će se što pre uklopiti, da je Zvezda klub bogate tradicije i da jedva čeka da zaigra pred Zvezdinim navijačima.
