> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: Blažić: Ovo je pravi derbi
> Članak:

Košarkaš Crvene zvezde Jaka Blažič rekao je da su ’crveno-beli’ zabeležili bitnu pobedu posle trijumfa nad Partizanom sa 63:57.
Blažić je sa 21 poenom bio junak trijumfa Zvezde, koja je tako došla do 17. pobede u ABA ligi i zadržala prvo mesto. Partizan je, s druge strane, posle sedmog poraza na trećoj poziciji.
"Važna pobeda za nas, zadržali smo prvu poziciju, to nam je bilo najbitnije. Izdržali agresivnost u odbrani, imali smo pad u igri, to moramo da ispravimo tokom ove pauze do meča sa Mega Vizurom", rekao je Blažić. Slovenački košarkaš je posebno dobro odigrao u prvom poluvremenu, a istakao je da je motivisano ušao u meč, svoj prvi pred navijačima Zvezde. "Ovo je pravi derbi, svi smo bili motivisani. Imali smo veliko samopouzdanje. Ušao sam u utakmicu sa više energije nego inače, a zahvalnost dugujem navijačima. Hvala im na velikoj podršci", naglasio je Blažić. Na pitanje kako je bilo čuvati Aleksandra Pavlovića, koji iza sebe ima dugogodišnje NBA iskustvo Blažič je rekao: "Pavlović je kvalitetan košarkaš, ali sada smo ih pobedili. Sigurno će biti još mnogo utakmica, kao i prilika za dokazivanje".
