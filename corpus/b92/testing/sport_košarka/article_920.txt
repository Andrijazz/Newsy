> Izvor: B92
> Datum: ponedeljak 3.03.2014.  
> Rubrika: sport_košarka
> Naslov: Željko poslao Bjelicu u svlačionicu
> Članak:

Trener Fenerbahčea Željko Obradović poslao je u svlačionicu Nemanju Bjelicu tokom meča sa Tofašom u turskom prvenstvu.
Istanbulska ekipa je trijumfovala 70:59, Obradović je bio veoma ljut zbog sebičnosti svojih igrača, a nakon meča je istakao da nije samo Bjelica problem i da su se slične stvari dešavale i ranije.
"Nije samo Bjelica problem. Nije pojedinačni učinak uvek na prvom mestu, a igrači ponekad to ne razumeju. Oni misle samo na sebe, to je bilo nepodnošljivo na ovom meču. Ne radi se samo o Bjelici, slične stvari su se dešavale i ranije. Niko ne želi da vidi svađu svojih igrača, ljudi ne dolaze na utakmice da gledaju svađu", rekao je Obradović, koji je bio zadovoljan zalaganjem Boa Mekejleba. "Bo je odigrao spektakularno. Žrtvovao se za tim. Tim uvek treba da bude ujedinjen. Kao trener, tokom meča uvek govorim dobre ili loše stvari, sada sam morao da zaštitim ekipu, ne pojedince. Komunikacija između Bjelice i Boa nije bila dobra", rekao je Obradović. Mekejleb je bio najefikasniji na meču sa 19 poena, Blagota Sekulić je upisao 16, dok je Mahmutoglu meč završio sa 12 poena.
