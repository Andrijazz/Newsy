> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: Mega džentlmenski: Hvala Širokom
> Članak:

Da sport ne čini samo surov profesionalizam, pokazuje primer odnosa košarkaških klubova Mega Vizura i Široki.
Mega je za vikend savladala Široki sa 86:72 na gostovanju u 21. kolu ABA lige, ali su taj meč obeležili padovi Vasilija Micića i Nemanje Dangubića.
Dangubić je povredio zglob, a Micić je doživeo potres mozga posle teškog pada već u prvom minutu.
Gosti su se pisanim obaveštenjem obratili Širokom i zahvalili se na gostoprimstvu. "Koristimo ovu priliku da vam se zahvalimo na zaista jedinstvenom tretmanu, koji ste pružili našem klubu, prilikom gostovanja u vašem gradu. Ovaj klub nema dugu tradiciju, ali želimo da istaknemo da u desetogodišnjoj istoriji kluba, nismo naišli na srdačniji i prijateljskiji doček", stoji u zahvalnici Mega Vizure.
