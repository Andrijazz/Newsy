> Izvor: B92
> Datum: petak 28.02.2014.  
> Rubrika: sport_košarka
> Naslov: Šou Tea i Brauna, CSKA ruski derbi
> Članak:

Košarkaši CSKA dobili su spektalukarni ruski derbi protiv Lokomotive Kubanj 94:93, poenima Arona Džeksona sa linije za slobodna bacanja 4,4 sekunde pre kraja.
"Armejci" su ispustili čak 20 poena prednosti iz prvog poluvremena, ali su predvođeni sjajnim Teodosićem u finišu stigli do dramatične pobede, sedme u Top 16.
Teodosić je promašio svih pet šuteva za dva, ali je pogodio šest od osam trojki i meč završio sa 25 poena uz 3 asistencije. S druge strane je blistao Derik Braun sa 23 poena (10/14) i 5 skokova.
Tea su u domaćem timu najbolje pratili Vladimir Micov sa 15, Soni Vims sa 12 poena, 6 skokova i 4 asistencije, te Nenad Krstić i Saša Kaun sa po 10 poena. Ključni igrač u Lokomotivi u preokretu od -20 do šanse za pobedu bio je bivši centar Partizana Aleksandar Marić koji je postigao samo tri poena, ali je dominirao u odbrani ukravši 4 lopte. Krunoslav Simon je u napadu najbolje pratio Braun sa 18 poena i 5 skokova, 11 je ubacio Markus Vilijams, dok su po 10 postigli Kalneitis, Jasaitis i Zubkov. CSKA posle osam kola Top 16 faze Evrolige ima skor 7-1 I blizu je plej-ofa, dok je Lokomotiva ispustila veliku šansu da ima polovičan učinak, pa je sada na 3-5. Večeras Partizan NIS gostuje Real Madridu u ovoj grupi.
