> Izvor: B92
> Datum: četvrtak 6.03.2014.  
> Rubrika: sport_košarka
> Naslov: Kinzi i Pavlović srušili Bajern
> Članak:

Košarkaši Partizana ostvarili su drugu pobedu u Top16 fazi Evrolige savladavši u 9. kolu Bajern u Kombank areni sa 70:55.
Ekipa Duška Vujoševića odigrala je izuzetno dobar meč, od početka do kraja je kontrolisala igru i rezultat i na kraju je ostvarila ubedljivu pobedu.
Crno-beli su u prvom duelu ovih ekipa u Minhenu izgubili sa šest razlike, pa će biti u prednosti ukoliko na kraju budu imali isti broj pobeda kao Bavarci.
Briljirao je nekadašnji tandem Klivlenda Saša Pavlović-Tarens Kinzi. Rođeni Baranin imao je 21 poen (9-17) i 5 skokova, a Kinzi je uz takođe 21 poen (6-13), imao i 4 skoka i po 2 ukradene lopte i asistencije. U ekipi Bajerna, koji sada ima skor 4-5, 12 poena ubacio je Đedović, a 10 Idbihi. Tok meča: Vujošević je odlučio da duel počne bez Tarensa Kinzija, ali i pored toga crno-beli su odlično otvorili duel. Pavlović je krenuo veoma dobro na oba kraja parketa, a na drugoj strani nemačka ekipa pravila je dosta grešaka pa je Svetislav Pešić u 6. minutu morao da zatraži minut odmora - 17:5. U finišu prve deonice Bavarci su uspeli da se donekle konsoliduju, ali crno-beli su nakon 10 minuta ipak imali dvocifreno vođstvo - 19:9.
Početkom druge četvrtine Bajern se spustio na -6 (21:15), ali Partizan je igrao veoma dobro, posebno u odbrani i brzo je vratio dvocifreno vođstvo (29:17 u 15. minutu). Tarens Kinzi razigrao se u drugoj deonici, a nakon trojke Pavlovića i njegovih poena Pešić je morao da reaguje - 40:23 u 18. minutu. Imao je Partizan i +18 nešto kasnije, a prvo poluvreme završeno je rezultatom 44:28 u korist srpskog šampiona. Fantastično poluvreme odigrao je Kinzi sa 16 poena, 4 skoka i indeksom 25. Bajern je drugo poluvreme otvorio sa pet poena Bencinga (44:33), ali Lovernj i Pavlović su brzo vratili +16 Partizanu (49:33).
Četiri i po minuta pre kraja utakmica je prekinuta na 15-ak minuta jer jedan semafor iznad koša nije radio. Pauza je očigledno više prijala igračima Partizana koji su ubacili šest vezanih poena i stigli do najveće prednosti - 57:39. Bajern je u finišu treće deonice igrao kao da se predao, a treća deonica završena je sigurnim vođstvom crno0-belih - 60:45. Crno-beli nisu dozvolili rivalu da poentira pet i po minuta u poslednjoj deonici i tu je i definitivno odlučen pobednik. Partizan je do kraja bez problema zadržao dvocifreno vođstvo i ostvario drugu Top16 pobedu u sezoni.
