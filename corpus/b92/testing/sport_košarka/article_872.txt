> Izvor: B92
> Datum: petak 28.02.2014.  
> Rubrika: sport_košarka
> Naslov: EK: KKCZ kažnjena 10.000 evra
> Članak:

Košarkaški klub Crvena zvezda Telekom kažnjen je sa 10.000 evra zbog ubacivanja novčića u teren na meču sa ekipom Nižneg Novgoroda.
"Crvena zvezda Telekom ponovo je novčano kažnjena zbog neodgovornog ponašanja pojedinaca. Sudijska trojka je u zapisnik posle meča unela prijavu zbog ubacivanja tvrdih predmeta na teren samo 1,6 sekundi pre kraja meča“, navodi se na sajtu crveno-belih.
Disciplinski sudija Evrokupa je za ubacivanje nekoliko novčića u blizini klupe ruskog tima odredio visoku novčanu kaznu kojom je Crvena zvezda Telekom sankcionisana sa čak 10.000 evra. Ovako oštra kazna posledica je pre svega činjenice da je Zvezda u ovoj sezoni već tri puta bila sankcionisana: jednom upozorenjem (Lokomotiva Kubanj), a dva puta novčano (Panatinaikos - 12.000 evra i Laboral Kuća 1.000) zbog sličnih incidenata. Otežavajuća okolnost za crveno-bele bio je i podatak da je klub i prošle sezone bio kažnjavan u iznosu od čak 34.500 evra. "Iako je KK Crvena zvezda uputila brojne apele za fer i korektno navijanje, neodgovorni pojedinci su se oglušili na molbe kluba i ubacivanjem novčića na teren naneli veliku štetu Crvenoj zvezdi i dodatno otežali njen položaj pred nastavak takmičenja u Evrokupu i duel osmine finala sa Lijetuvos Ritasom", navode iz kluba i apeluju na navijače da se uzdrže od sličnih ekscesa: "S obzirom na činjenicu da je Zvezda već tri puta novčano kažnjavana postoji realna opasnost, ukoliko se neki slični incident ponovi, da bi crveno-beli mogli da budu kažnjeni igranjem pred praznim tribinama što bi predstavljalo veliki hendikep jer je svima poznato koliko podrška navijača znači košarkašima na terenu. Iz tog razloga KK Crvena zvezda upućuje još jedan apel da na duelu sa litvanskim timom, koji je na programu 5. marta u dvorani Pionir od 19 sati i 30 minuta, sve protekne u najboljem redu, u fer i korektnom navijanju, bez ubacivanja bilo kakvih predmeta na teren. U suprotnom, svaki i najmanji incident mogao bi da ima nesagledive posledice za Crvenu zvezdu". Podsetimo, KK Partizan kažnjen je sa 13.000 evra zbog sličnih stvari na meču sa Galatasarajem.
