> Izvor: B92
> Datum: četvrtak 6.03.2014.  
> Rubrika: sport_košarka
> Naslov: Pešić: Nisam razočaran, ljut sam
> Članak:

Trener Bajerna Svetislav Pešić rekao je posle poraza od Partizana u 9. kolu Top 16 faze Evrolige da je ljut jer je ekipa odigrala jednu od najlošijih utakmica.
"Jedan od naših najslabijih mečeva u sezoni. Nisam razočaran, već ljut kao puška. Čestitam Partizanu, koji je očigledno i pored svih problema koje ima napravio dobru timsku atmosferu. Igrali su izvanrednu odbranu”, rekao je Pešić na konferenciji za novinare posle meča u Areni.
Partizan je slavio sa 70:55 protiv Bajerna i upisao drugi trijumf u ovoj fazi takmičenja. "Naš napad zasniva se na dobroj odbrani, tu smo totalno zakazali. Ako tako igraš odbranu, gubiš samopouzdanje. Već u prvoj četvrtini izgubili smo sedam lopti. To ne može protiv tima kao što je Partizan. Podbacili smo i nadamo se da je ovo jedna od naših poslednjih slabih utakmica Bajerna"", naveo je srpski stručnjak. Minhenskom klubu ovo je bio peti poraz u Top 16 fazi. "Mi smo objektivno na početku stvaranja jednog koncepta, debitanti smo u Evroligi. Nosimo veliko sportsko ime, koliko je to dobro da naši igrači vide kako se postižu vrhunski rezultati u fudbalu, toliko je i opterećenje. Nismo na nivou da možemo da dobijemo svaki meč kao fudbaleri Bajerna"", naveo je on. Pešić je dodao da je košarkaški klub Bajern plasmanom u Top 16 fazu ostvario cilj zacrtan na početku sezone. "Nijedan meč, osim protiv Reala, nismo lako izgubili. Dobro je što smo u Evroligi, a prioritet je da zadržimo prvu poziciju u Bundesligi", zaključio je Pešić. On je dodao da nije bilo pritiska sa tribina, da su navijali za sebe, a za one koji su ga vređali rekao je da nisu pravi Partizanovci, da su oni bili sa druge strane terena.
