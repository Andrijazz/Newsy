> Izvor: B92
> Datum: sreda 5.03.2014.  
> Rubrika: sport_košarka
> Naslov: EK: Zvezda sa +6 u Litvaniju
> Članak:

Košarkaši Crvene zvezde pobedili su Lijetuvos Ritas sa 88:82 u Pioniru, u prvoj utakmici osmine finala Evrokupa.
Ekipa Dejana Radonjića pobedila je treći put Ritas ove sezone, pa će za nedelju dana u Litvaniji braniti šest poena viška.
Zvezda je loše počela duel koji je bio veoma sličan prethodnom koji su ove dve ekipe odigrale u Pioniru. Litvanci su se raspucali u prvom delu, ali Zvezda je uspela u nastavku utakmice da dođe do svoje igre.
Imali su crveno-beli u nekoliko navrata +12, mogli su i sa većom razlikom na revanš, ali ni ovih šest poena prednosti ne predstavlja loš kapital. Sjajan meč odigrao je Boban Marjanović koji je na kraju imao 21 poen (8-12), 5 skokova i indeks 33. Demarkus Nelson je uz 14 poena imao 5 asistencija i 4 skoka, a Tadija Dragićević je imao 16 poena i 5 skokova. Na drugoj strani, Omar Kuk je imao 13 poena i 6 asistencija, Seibutis je ubacio 17, Gecevičius 14, a Palasios 13 poena.
Tok meča pratite na našem sajtu: Radonjić je odlučio da duel počne sa petorkom Nelson, Lazić, Blažič, Tajić i Marjanović. Probleme crveno-belima na startu pravio je tandem Kuk-Palasios. Bivši plej Zvezde odlično je dirigovao igrom Ritasa, a Palasios je već na startu pokazao koliko je nezgodan pod košem sa nekoliko zakucavanja. Crveno-beli su na startu zaustavili šut gostiju za tri poena, ali u finišu prve deonice Kuk je ubacio jednu, Gecevičius još dve trojke i Ritas je imao +5 u 8. minutu (23:18). Boban Marjanović je sjajno odigrao prvu deonicu (11 poena), ali nije imao dovoljno dobru podršku saigrača, pa je Ritas posle 10 minuta imao +4 (27:23). Zvezda je početkom druge deonice zaigrala bolju odbranu, ali je igrala prilično konfuzno u napadu pa zbog toga nije mogla do preokreta. Mnogo ishitrenih šuteva imali su crveno-beli košarkaši, ali su ipak uspeli da dobrom odbranom sve nadknade. Nakon serije 9-2 Zvezda je stigla do vođstva 32:29, imala je i napad da uveća prednost, ali je ponovo izgubila loptu i Litvanci su se vratili.
Ritas je u prvom poluvremenu uspeo da nametne svoj ritam sa dosta šuteva i brzih napada, ali Zvezda je u finišu prvog dela ipak uspela da stekne prednost. Trojkom Branka Lazića u poslednjoj sekundi crveno-beli su imali +4 na poluvremenu (45:41). Početak drugog poluvremana u potpunosti je pripao Crvenoj zvezdi koja skoro četiri minuta nije dozvolila Ritasu da poentira. Crveno-beli su za to vreme stekli velikih +11 (52:41), imali su i polukontru da uvećaju prednost, ali Dragićević je šutnuo ishitrenu trojku, a na drugoj strani je Nelson napravio nameran faul i tako dao šansu gostima da se vrate.
Nameran faul Nelsona uveo je Zvezdu u seriju grešaka, pa se Ritas veoma brzo vratio u meč (55:54 u 26. minutu). Ipak, finiš treće deonice pripao je Zvezdi. Dve trojke ubacio je Dragićević, jednu Dženkins (prvi poeni), pa je Zvezda posle 30 minuta imala +10 (70:60). Zvezda je poslednju deonicu otvorila poenima Dženkinsa (72:60), ali Ritas se brzo vratio serijom 5-0 (trojka Kuka). Nikako nisu crveno-beli uspevali da steknu veliku prednost i da zaigraju opuštenije. Ponovo su stekli dvocifreno vođstvo (79:69) nakon trojke Dragićevića, ali ponovo je Ritas uzvratio preko Omara Kuka (80:78 u 37. minutu). U samom finišu Zvezda je uspela da sačuva vođstvo i stekne šest poena viška pred revanš.
