> Izvor: B92
> Datum: utorak 4.03.2014.  
> Rubrika: sport_košarka
> Naslov: EP 2015: Poljska pomaže Ukrajini
> Članak:

Evropsko prvenstvo 2015. godine moglo bi da bude organizovano u Ukrajini, Češkoj i Poljskoj.
Iako je prvobitno bilo planirano da domaćin Evrobasketa 2015. bude Ukrajina, s obzirom na političku krizu u toj zemlji, FIBA razmatra mogućnost da takmičenje bude održano u drugoj zemlji.
Tokom prethodne sedmice, Poljski košarkaški savez, u saradnji sa Češkom predložio je FIBA da ove dve zemlje, uz Ukrajinu, organizuju Evropsko prvenstvo.
"FIBA više brine o tome šta se dešava u Ukrajini nego o organizacija Evrobasketa", poručio je predsednik Košarkaškog saveza Poljske Gžegož Bačinjski. "FIBA bi želela da takmičenje dodeli drugoj zemlji, ali je Ukrajina već platila više od polovine troškova. Ukoliko bi im oduzeli organizaciju, morali bi da im vrate novac. Tako da smo im ponudili rešenje da nama dodele glavnu organizaciju, a da se u Ukrajini odigra jedna od četiri grupe", dodao je Bačinjski. U tom slučaju takmičenje u Poljskoj bi se održavalo u Vroclavu i Katovicama, u Češkoj bi se igralo u Pragu, dok bi Ukrajna bila domaćin u Ljvovu.
