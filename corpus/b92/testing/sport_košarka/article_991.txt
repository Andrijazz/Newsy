> Izvor: B92
> Datum: subota 8.03.2014.  
> Rubrika: sport_košarka
> Naslov: Džikić: Nelson je majstor košarke
> Članak:

Trener Krke Aleksandar Džikić rekao je da je njegov tim imao uspeha dok za Zvezdu nije igrao Demarkus Nelson.
"Ovako centarsku liniju ima samo Cedevita, teško nam je bilo da se suprotstavimo. Nadam se da među vama nema onih koji misle da DeMarkus Nelson nije majstor kosarke? Ako, pak, ima takvih - oni imaju problem. Nelson je generator Zvezde i zaslužan je za rezultate kluba. On je igrač bez kojeg Zvezda igra drugačije, kad je on bio na klupi, mi smo igrali egal. Ja nemam Nelsona, sta da radim", iskren je Džikić.
Krka je poražena na gostovanju u Pioniru od Zvezde u 23. kolu regionalne ABA lige. "Mislim da Zvezda ne može da ne bude prva. Smatram da će na F4 Zvezda, Partizan i Cedevita, dok za četvrti tim ne bih mogao da odlučim, imam neke emocije. Na začelju može da se zakuva. Najbolja stvar za ligu je da se zatvori na nekoliko godina, da klubovi strateški rade. Da treneri nesto ostave iza sebe.Zvezda je klub koji mora da uspe ove godine, prosto to mora jer je pravljena. Da se ja bavim Zvezdom bio bih zadovoljan. U Partizanu i Cedeviti je drugačije razmišljanje. Veliko je pitanje, geopolitičko, ko će biti četvrti. Ne znam da li se neko bavio time koliko je trenera promenjeno, desetak za 14 klubova, to je mnogo. Rejting lige je posao svih nas, postoji disbalans kao da to nije ništa ili da je super", zaključio je srpski trener.
