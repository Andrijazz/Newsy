> Izvor: B92
> Datum: sreda 5.03.2014.  
> Rubrika: sport_košarka
> Naslov: Pešić: Teško pred 20.000 navijača
> Članak:

Trener Bajerna Svetislav Pešić rekao je pred gostovanje u Kombank areni da njegov tim očekuje težak meč.
Bavarci u četvrtak od 20.45h gostuju Partizanu u devetom kolu Top16 faze u Evroligi.
Srpski šampion je u dosadašnjem toku takmičenja ostvario samo jedan trijumf i praktično je bez šansi za prolaz u narednu fazu, dok je Bajern među ekipama koje mogu da dođu do četvrte pozicije u grupi F.
"Očekuje nas težak meč protiv rivala koji igra čvrstu odbranu. Igraćemo u gradu u kojem je košarka sport broj jedan. Možda ćemo igrati pred više od 20.000 navijača koji će pretvoriti arenu u grotlo. Tokom vikenda smo odigrali vreoma zahtevan meč protiv Hagena u Bundesligi i to je bila dobra priprema, ali nije isto kada igrate pred 3.000 i pred 20.000 navijača", rekao je Pešić. U prvom duelu ovih ekipa u Minhenu ekipa Partizana je praktično izgubila dobijen meč. Na toj utakmici nije igrao Nihad Đedović. "Biće veliki izazov za nas duel sa Partizanom u njihovoj areni. Domaći teren može da napravi veliku razliku. Već su kod kuće pobedili CSKA, a u ostalim mečevima su bili blizu. Ovo sigurno nećemo lako dobiti", rekao je Đedović.
