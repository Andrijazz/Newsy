> Izvor: B92
> Datum: četvrtak 6.03.2014.  
> Rubrika: sport_košarka
> Naslov: "Partizanova publika grandiozna"
> Članak:

Bek Bajerna iz Minhena Nihad Đedović rekao je pred meč sa Partizanom da će atmosfera na meču biti grandiozna, prenosi "Žurnal".
Bavarci u četvrtak od 20.45h gostuju Partizanu u devetom kolu Top16 faze u Evroligi.
Srpski šampion je u dosadašnjem toku takmičenja ostvario samo jedan trijumf i praktično je bez šansi za prolaz u narednu fazu, dok je Bajern među ekipama koje mogu da dođu do četvrte pozicije u grupi F.
"Sigurno da nas očekuje izuzetno teška utakmica. Moramo da izdržimo uvodnih par minuta, da ne padnemo pod pritisak publike koja će sigurno zdušno navijati i biti grandiozna kao i uvek. Opšte je poznato da Partizan mnogo bolje igra kod kuće nego na strani, zbog svojih navijača. Ako uđemo u neizvesnu završnicu, smatram da imamo šansu da pobedimo", rekao je Đedović, a prenosi "Žurnal".
