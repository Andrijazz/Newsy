> Izvor: B92
> Datum: utorak 25.02.2014.  
> Rubrika: sport_košarka
> Naslov: Rašković za B92: Grci talasaju
> Članak:

Bura oko navodnog transfera Bogdana Bogdanovića iz Partizana u Fenerbahče se ne stišava.
Nakon što je portal ’Eurohoops.net’ objavio da bi Bogdanović mogao od naredne sezone da zaigra za Fener, stigao je oštar demanti turskog kluba, ali i njegovog agenta Aleksandra Raškovića.
"Već 25 godina živim sa prekidima u Grčkoj, odakle je i sajt eurohoops. Dobro znam šta znači reč . Moram da ponovim, jer očigledno jučerašnji demanti nije bio dovoljan, da ja kao agent, odnosno član najveće menadžerske agencije Arna Telema, ne mogu da se bavim svakodnevnim demantima i pokušajima destabilizovanja nekog trećeg u ovom slučaju. Ko razume, shvatiće. Mi se isključivo fokusiramo na naredni NBA draft, na kome je prema prvim procenama Bogdan visoko pozicioniran", rekao je Rašković za B92 iz Atine. Takođe, na pisanje grčkog sajta reagovao je i Fenerbahče saopštenjem. "Danas je na nekoliko domaćih i stranih internet sajtova objavljeno da je Partzanov igrač Bogdan Bogdanović preći u Fenerbahče, a to nije tačno. U ovom trenutku, mi smo fokusirani na ovu sezonu, pokušavamo da ostvarimo uspeh u turskoj ligi i Evroligi. Poslednje vesti su pokušaj urušavanja harmonije u našem timu", stoji u saopštenju turske ekipe koju sa klupe predvodi Željko Obradović. Prethodno je ovu informaciju demantovao i trener Partizana Duško Vujošević, koji je dodao da će Bogdanović ostati u klubu iz Humske i naredne sezone.
