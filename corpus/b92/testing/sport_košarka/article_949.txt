> Izvor: B92
> Datum: sreda 5.03.2014.  
> Rubrika: sport_košarka
> Naslov: Nelson: Ne sme da bude propusta
> Članak:

Plejmejker Crvene zvezde Demarkus Nelson rekao je pred meč sa Lijetuvos Ritasom (TVB92, 19.30) da je tim iz Vilnijusa napredovao u odnosu na mečeve iz Evrolige.
“Čeka nas teška utakmica, Ritas je u odličnoj formi, gledali smo snimke sa njihovim mečevima i zaista deluju dobro. Svakako su bolji sada nego kada smo se sastali u Evroligi, naročito u spoljnoj liniji, mada je i Palasios popravio svoju igru. Opasna su ekipa i zato moramo da igramo na visokom nivou. Očekujem dobar meč”, rekao je Nelson za B92.
Amerikanac kaže da crveno-beli sada nemaju pravo na grešku "Jednako ozbiljno smo pristupili pripremi utakmice kao i prvi put, moramo da budemo maksimalno koncentrisani. Sistem takmičenja sada je takav da nema mnogo prava na grešku. Ova prilika nam je važna, ne sme da bude propusta jer je svaki poen važan. Imaćemo mnogo posla". Nelson često ističe ulogu navijača u pobedama crveno-belih, pa je tako bilo i sada. "Nadam se da ćemo imati podršku navijača, oni će nam dati energiju. Mislim da će nam dati pravi vetar u leđa, kao i uvek, oni su nam podjednako važni kao i stvari koje radimo na terenu. Oni su deo naše igre".
Kapiten crveno-belih Marko Simonović rekao je za B92 da neće biti nimalo lako i dodao je: "Svi treba da budu svesni da utakmice u Evroligi nisu pravo merilo. Sada se igra na ispadanje, a i kod njih sigurno postoji želja da nam se revanširaju. Revanš je kod njih, tako da su u blagoj prednosti, ali mi ćemo u Pioniru igrati svoju igru i nadam se da ćemo izvući što bolji rezultat". Crveno-beli će nastupiti bez povređenog Ivana Radenovića, a lakšu povredu ima i Tadija Dragićević. "Nije prazna priča, za svaku utakmicu se pripremamo jednako kvalitetno. Imamo problema sa malim povredama, ali nadam se da ćemo to sanirati u hodu. Pozvao bih navijače da dođu u što većem broju, nije isto sa njima i bez njih". Simonović ističe da je dobra odbrana ključ, naročito na spoljnoj liniji Ritasa. "Činjenica je da se poznajemo dobro. Izuzetna su ekipa, Kuk je sjajan vođa i koriste svaki prostor da vas kazne. Možda je ključ da zaustavimo spoljnu liniju gde, uz Kuka, imaju opasne šutere Gecevičijusa i Sejbutisa". Program na televiziji B92 počinje u 19.20 - pre meča gledaćete izjave učesnika sa obe strane, stručni konsultant našem komentatoru Igoru Vujičinu biće trener Vlada Vukoičić, a tokom programa moći ćete da čujete i Marina Sedlačeka.
