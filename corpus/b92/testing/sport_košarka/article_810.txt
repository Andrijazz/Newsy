> Izvor: B92
> Datum: subota 22.02.2014.  
> Rubrika: sport_košarka
> Naslov: Jevtović: Odbranom na Cedevitu
> Članak:

Košarkaš Radničkog Nikola Jevtović rekao je da veruje da Kragujevčani mogu da pobede Cedevitu u okviru 21. kola ABA lige.
Izabranici Miroslava Nikolića u subotu od 19 časova u „Jezeru“ dočekuju Cedevitu koja trenutno drži drugo mesto na tabeli sa 15 pobeda i pet poraza. Kragujevčani su na 11. mestu sa skorom 8/12.
"Cedevita je jaka ekipa, ima vrhunske individualce, pokriveni su na svim pozicijama. Mladi su i perspektivni, obećavaju mnogo u budućnosti. Posebno im je kvalitetna unutrašnja linija sa Bilanom i Nurkićem koji su dominantni", naglasio je Jevtović. Jevtović je istakao da samo dobrom odbranom on i saigrači mogu da se nadaju trijumfu nad Zagrepčanima. "Moramo dobro da odigramo u odbrani, tako se dobija Cedevita. Ne sumnjam u naš napadački kvalitet. Probaćemo u ranoj fazi napada da uradimo šta treba. Dobro smo skautirali Cedevitu, nadam se povoljnom rezultatu, a biće ga ako ispoštujemo dogovor iz svlačionice sa trenerom Nikolićem. Moraće da se zna ko je ko u Jezeru, . Želim da se zahvalim publici na dosadašnjoj podršci, naročito u Evrokupu. Pozivam navijače da budu uz nas do kraja sezone, počev od vikenda i meča protiv Cedevite. To je uvek jedan igrač više u Jezeru", istakao je Jevtović.
