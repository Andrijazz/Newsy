> Izvor: B92
> Datum: ponedeljak 3.03.2014.  
> Rubrika: sport_košarka
> Naslov: Lipovij: CZ klub bogate tradicije
> Članak:

Novo pojačanje Crvene zvezde Telekom Oleksandr Lipovij doputovao je u Beograd i rekao je da se nada da će se što pre uklopiti.
Mladi Ukrajinac u utorak će obaviti lekarske preglede, a već na treningu u ponedeljak veče staviće se na raspolaganje treneru Dejanu Radonjiću.
"Siguran sam da će ovo biti veoma interesantno iskustvo za mene. Srećan sam što sam u Beogradu i što ću nositi dres Crvene zvezde, za koju sam čuo da je klub sa veoma bogatom tradicijom“, izjavio je Lipovij.
"Dobro poznajem nekoliko igrača. Sa Demarkusom Nelsonom i Ivanom Radenovićem sam igrao u Donjecku, a poznajem i Bobana Marjanovića. Siguran sam da ću uživati ovde, a nadam se da ću se što pre uklopiti u tim", rekao je ukrajinski reprezentativac. Lipovij je pohvalio i Bobana Marjanovića rekavši da mu je zadovoljstvo što će biti saigrači. "Sa Bobanom sam bio na NBA kampovima tokom leta u Milvokiju. Zajedno smo putovali nazad u Evropu, ali smo imali problema sa letom iz Detroita pa smo umesto u Njujork sleteli u Filadelfiju. Iz Filadelfije smo išli vozom za Njujork, tako da smo imali dosta vremena za razgovor. Mogu da kažem da je Boban sjajan momak i veliko mi je zadovoljstvo što će mi biti saigrač". Lipovij je sa Zvezdom potpisao ugovor do kraja sezone, a o svom novom timu kaže. "Sve se brzo desilo, tako da nisam imao vremena ni da se telefonom čujem sa Radenovićem i Demarkusom. Ipak, znam da Zvezda ima veoma dobar tim, da je osvojila nacionalni Kup i da igra u osmini finala Evrokupa, što u sjajni rezultati. Čuo sam da su navijači fantastični, u to sam se lično uverio jer sam video mnogo slika i video klipova na internetu. Navijači fenomenalno podržavaju ovaj tim i biće veliko zadovoljstvo igrati pred takvom publikom", zaključio je Lipovij.
