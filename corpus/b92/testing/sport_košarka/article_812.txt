> Izvor: B92
> Datum: nedelja 23.02.2014.  
> Rubrika: sport_košarka
> Naslov: Vujošević: Bogdanović je izgoreo
> Članak:

Trener Partizana Duško Vujošević rekao je da je napad Zvezde bio jači od Partizanove odbrane.
Crveno-beli pobedili su ’večitog rivala’ sa 63:57 u derbiju 21. kola regionalne ABA lige.
Vujošević je dodao da se osetila pauza Tarensa Kinzija i neuklopljenost Aleksandra Pavlovića, ali je istakao da je pobeda crveno-belih zaslužena.
"Čestitam Zvezdi na zasluženoj pobedi. Zaslužena je jer su uspeli da proizvedu zajednički napad jači od naše odbrane. Igrali su tvrdo i to je odlučilo utakmice. Osetilo se da je Kinzi imao jedan pravi trening pred ovaj meč posle duže pauze i Pavlović je igrač kojem treba vremena da uđe u ritam, duže vremena je bio van ovakvih utakmica, to se videlo. To su neki osnovni problemi, bilo je perioda i dobre igre, ali to nije 40 minuta. Još jednom kažem, Zvezda je zasluženo dobila utakmicu", rekao je Vujošević. Trener crno-belih prokomentarisao je i partiju Bogdana Bogdanovića. "Bogdan odigrao slabiju utakmicu, to je delom uslovljeno i odbranom Zvezde, sigurno je izgoreo u želji da odigra dobru utakmicu." Najbolji pojedinac crno-belih na ovom meču Tarens Kinzi rekao je da njegov tim nije igrao dovoljno agresivno. "Kao što sam rekao pred utakmicu, tim koji bude igrao jače i agresivnije će pobediti. Nismo smeli da dozvolimo protivniku da napravi serije kao 11:0. Moramo da izučemo pouke i nastavimo da napredujemo, ali smo uradili i neke dobre stvari na ovoj utakmici", rekao je Kinzi.
