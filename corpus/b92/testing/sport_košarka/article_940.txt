> Izvor: B92
> Datum: utorak 4.03.2014.  
> Rubrika: sport_košarka
> Naslov: Nikolić: Nije nas zanimala utakmica
> Članak:

Trener Radničkog Miroslav Muta Nikolić rekao je da Kragujevčane nije ni zanimala utakmica sa Partizanom u kojoj su poraženi sa 82:70.
Nikolićevim izabranicima to je bio već 14. poraz ove sezone, uz koje imaju i osam pobeda na 11. mesto tabele regionalne ABA lige.
S druge strane, Partizan je zahvaljujući trijumfu nad Radničkim došao na korak od plasmana na ‘fajnal for’. Šampion Srbije je trenutno na trećem mestu, sa skorom 15/7.
"Ispali smo iz Evrope, pa smo jako radili u prethodnom periodu. Nas ova utakmica nije ni zanimala. Hteli smo da odigramo pošteno, da pokažemo šta možemo. Igrači su umorni, a sada sam iskoristio priliku da malo osvežim ekipu. Znali smo da će Partizan biti nervozan, ali smo glupo odigrali u nekim momentina. Mi smo šuterska ekipa, od toga zavisimo, a kad smo stali, nismo imali mnogo šanse", rekao je Nikolić. U narednom kolu, u subotu od 19 časova, Radnički u "Jezeru" dočekuje Mega Vizuru.
