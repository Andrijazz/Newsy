> Izvor: B92
> Datum: petak 28.02.2014.  
> Rubrika: sport_košarka
> Naslov: Vizardsima triler sa 3 OT, Hit lako
> Članak:

Košarkaši Vašingtona savladali su Toronto posle tri produžetka sa 134:129 u najuzbudljivijem meču večeri NBA ligi.
Lebron Džejms je sa maskom na licu zbog slomljenog nosa ubacio 31 poen i vodio Majami do pobede nad Njujorkom 108:82, a Bruklin je slavio u Denveru 112:89.
Indijana je bila bolja od Milvokija 101:96, a Miroslav Raduljica nije ulazio u igru za Bakse.
U neverovatnom meču u Torontu činilo se da nekoliko puta imamo sigurnog pobednika, a na kraju smo ga dobili tek u trećem produžetku, ključni koš dao je Ariza na minut i po do kraja. Najbolji kod Vizardsa bio je Džon Vol sa 31 poenom (12-20 iz igre) i 9 asistencija, Gortat je imao 31 poen i 12 skokova, a Ariza 16 poena i 10 skokova. Kod Reptorsa su se istakli De Rozan sa 34 poena i 6 asistencija, kao i Grejvis Vaskes sa 26 poena i 8 asistencija. Džejmsu ne smeta ni polomljen nos ni maska na licu, Niksima je ubacio 31 poen (13-19 iz igre), uz po 4 skoka i asistencije, i bio je najzaslužniji za pobedu Majamija u derbiju Istoka. Dvejn Vejd postigao je 23 poena, a po 11 su upisali Kol, Alen i Čalmers. Za Njujork, koji ima skor 21-37 i sve je dalje od plej-ofa, Karmelo Entoni imao je 29 poena i 7 skokova, dok je Čendler upisao 19 poena i 16 skokova. Roj Hibert je sa 24 poena i 12 skokova vodio Indijanu do pobede nad Milvokijem, Pol Džordž imao je 18 poena, 8 skokova i 6 asistencija, dok je Stivenson dao 18 poena. Za Bakse je Najt zabeležio 23 poena i 5 asistencija, a Midlton je postigao 22 poena. U trijumfu Bruklina, koji sada ima skor 27-29, Pol Pirs upisao je 18 poena i 6 skokova, a po 10 su dali Plamli, Tornton i Džo Džonson. Teletović je šutirao 2-8 za tri, a meč je završio sa 8 poena i 4 skoka. Za poražene Nagetse Jan Veseli je dao jedan poen (2 sk) za 12 minuta u igri, a najefikasniji je bio Foj sa 15 poena. NBA, rezultati: Majami - Njujork 108:82 Indijana - Milvoki 101:96 Toronto - Vašington 129:134 (tri produžetka) Denver - Bruklin 89:112
