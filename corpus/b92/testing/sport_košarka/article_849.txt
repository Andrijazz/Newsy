> Izvor: B92
> Datum: sreda 26.02.2014.  
> Rubrika: sport_košarka
> Naslov: Kosovo kuca na vrata FIBA
> Članak:

Košarkaški savez Kosova objavio je da ispunjava legalne uslove za članstvo u Svetskoj košarkaškoj federaciji (FIBA).
Na zvaničnom sajtu Saveza pre nekoliko dana se pojavila informacija o susretu predstavnika te organizacije i FIBA. Na tom sastanku se pričalo o razvoju košarke na Kosovu, podršci međunarodnih organa u cilju strategije, ali i o prijemu tamošnjeg Saveza u FIBA, na osnovu pripremljenih dokumenata od strane Košarkaškog saveza Kosova.
"Trenutno prezentirani košarkaški nivo, struktura i organizacioni deo nisu problem za eventualni prijem već kako ubediti čelnike FIBA u političko priznavanje Kosova", rekao je Lubomir Kotleba, sportski direktor FIBA, kako prenosi sajt kosovskog Saveza. Kotleba je, takođe, istakao da Kosovo spada među 50- 60 zemalja sa najrzavijenijom košarkom. S druge strane, direktor pravne kancelarije FIBA Bendjamin Koen informisao je goste sa Kosova o zvaničnim koracima na putu do punopravnog članstva u FIBA. S druge strane, iz Košarkaškog saveza Kosova su zamolili da kada dođe na red njihov problem budi prisutni radi argumentacije. U međuvremenu, kosovski Savez je zatražio pomoć FIBA na nekoliko polja, od generalne strategije razvoja, preko rada sa mladima, edukovanja sudijskog i trenerskog kadra kroz seminare, kampove, klinike, ali i usaglašavanje lokalnih propisa sa međunarodnim normama. Dogovoreno je i učešće kosovskih sudija i trenera u trenažne centre pod jurisdikcijom FIBA. Košarkaški savez Kosova još od jednostranog proglašenja nezavisnosti 2008, u nekoliko navrata je pokušavao da izbori članstvo u FIBA. Međutim, uslov za to je da Kosovo bude priznato od strane Ujedinjenih nacija, što se nije desilo. Kosovu je, inače, od nedavno dozvoljeno da igra prijateljske utakmice u fudbalu, ali bez nacionalnih simbola. Prvi meč reprezentacija Kosova igraće sa Haitijem sledeće srede.
