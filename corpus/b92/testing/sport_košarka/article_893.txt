> Izvor: B92
> Datum: subota 1.03.2014.  
> Rubrika: sport_košarka
> Naslov: Ovaj čovek nije pozvan na Ol-star?!
> Članak:

Iako je njegov nastup bio pod znakom pitanja, bek Finiks Sansa Goran Dragić odigrao je fantastičan meč i upisao rekord NBA karijere sa 40 poena.
Ukupno je iz igre šutirao 14-21, 3-7 za tri, penale je šutirao 9-11, a upisao je i 3 skoka i 5 asistencija. Dragić je izluđivao odbranu Pelikansa sjajnim prodorima, dobrim kretanjem bez lopte, ali i šutom.
"Mislim da sada već svi znaju za Gorana Dragića. Ili bi trebalo da znaju", rekao je trener Sansa Džef Hornasek, "Tako to rade Ol-star igrači", dodao je ironično Hornasek aludirajući na činjenicu da Dragić nije bio pozvan za Ol-star meč. Dok je šutirao slobodna bacanja koja su ga dovela do brojke od 40 poena, Dragiću su sa tribina skandirali: MVP, MVP. "Nikad nisam ni zamišljao da meni viču tako nešto. Divan je osećaj bio, pogotovo na kraju kada su svi ustali i navijali. To je nešto posebno što ću pamtiti celog života", kazao je slovenački reprezentativac. U dosadašnjem delu sezone 28-godišnji Dragić prosečno beleži 20,5 poena, 3,5 skoka i 6,1 asistenciju.
