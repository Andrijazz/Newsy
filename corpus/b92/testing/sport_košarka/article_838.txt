> Izvor: B92
> Datum: sreda 26.02.2014.  
> Rubrika: sport_košarka
> Naslov: Tepić pred Real: Nema predaje
> Članak:

Košarkaš Partizana Milenko Tepić rekao je da se tim neće unapred predati Real Madridu iako gostuje trenutno najboljem timu Evrope.
Crno-beli igraju sa Realom u prestonici Španije u petak od 20:45, u osmom kolu Top 16 faze Evrolige.
"Gostujemo jednoj od najboljih, ako ne i najboljoj evropskoj ekipi u ovom momentu. Ne možemo sebi da stvaramo imperativ pobede, ali mislim da to treba da bude za nas jedan veliki izazov, da vidimo gde smo i koliko možemo protiv jedne takve ekipe", istakao je Tepić.
On se nada da će crno-beli odigrati dobru utakmicu i pokušati da pruže otpor Madridjanima, koji su ove sezone doživeli samo jedan poraz. "Zaista bi mnogo bilo obećavati pobedu i neko iznenađenje te vrste s obzirom na celu situaciju i kod nas i kod njih. Naravno to ne znači da idemo tamo da se predamo, nego da odigramo jedan dobar meč, sa kojim ćemo nadam se na kraju svi biti zadovoljni, kako god se bude završilo", rekao je Tepić za klupski sajt. Real trenutno sa moskovskim CSKA deli prvo mesto na tabeli sa skorom 6-1, dok se Partizan nalazi na pretposlednjem mestu sa učinkom 1-6. Utakmica 8. kola Top 16 faze Evrolige Real - Partizan na programu je u petak od 20.45 u Madridu.
