> Izvor: B92
> Datum: subota 1.03.2014.  
> Rubrika: sport_košarka
> Naslov: Bogdanović lakše povređen
> Članak:

Košarkaš Partizana NIS Bogdan Bogdanović lakše je povređen i na teren će se vratiti za sedam dana.
Bogdanović je povredio koleno i uz pomoć saigrača hramljući napustio parket u samom finišu meča sa Real Madridom, u osmom kolu Top 16 faze Evrolige.
Po dolasku u Beograd bek "crno-belih" otišao je na preglede nakon koji je ustanovljeno da povreda, na svu sreću, nije ozbiljnija, saopšteno je na sajtu kluba.
"Povreda je lakše prirode. Došlo je do blagog istegnuća pripoja jednog mišića sa unutrašnje strane kolena, a najbitnije je da su ligamentI i meniskus očuvani. Nema nikakvog oštećenja, već postoji samo blago istegnuće", rekao je doktor Partizana NIS Bojan Ćećez. Šef stručnog štaba kluba iz Humske potvrdio je da će Bogdanović ubrzo biti u timu: "Nažalost povrede su sastavni deo košarke. Ovaj put u nesreći smo imali sreće, jer je povreda Bogdanovića sasvim lakše prirode. Bogdan će ubrzo biti u borbenom stroju", istakao je trener Duško Vujošević. Partizan je u Madridu poražen 80:57, a naredni meč "crno-beli" igraju sa Radničkim u ponedeljak u okviru 22. kola ABA lige.
