> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: Eurohoops: Bogdanović u Feneru?
> Članak:

Bek Partizana NIS Bogdan Bogdanović sledeće sezone mogao bi da obuče dres Fenerbahče Ulkera, piše portal Eurohoops.
Kako navodi taj sajt specijalizovan za košarku, već su obavljeni preliminarni razgovori između beogradskih crno-belih i Fenera, a dodaje se i da je još rano prognozirati ishod u vezi sa najboljim igračem Partizana.
Takođe, Eurohoops piše da bi I Bojan Bogdanović mogao da potpiše novi, višegodišnji ugovor sa Fenerom, uz klauzulu za odlazak u NBA ligu. Bogdanović je prošlog leta bio nadomak Bruklin Netsa, ali je posle razgovora sa trenerom Željkom Obradovićem ostao u Turskoj. I Bogdanu i Bojanu menadžer je Aleksandar Rašković, tako da nije nemoguće da Fenerbahče sledeće sezone ima dva Bogdanovića u jednoj od najjačih spoljnih linija u Evropi.
