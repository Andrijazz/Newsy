> Izvor: B92
> Datum: nedelja 23.02.2014.  
> Rubrika: sport_košarka
> Naslov: Muta: Odlučila razlika u kvalitetu
> Članak:

Trener Radničkog Miroslav Nikolić rekao je da je očigledna razlika u kvalitetu posle poraza od Cedevite sa 78:61 u 21. kolu ABA lige.
Kragujevčani su doživeli 13. poraz ove sezone i tako ostali na tek desetom mestu tabele, dok su Zagrepčani preuzeli prvu poziciju barem na 24 sata, sa skorom 16/5.
"Što se tiče utakmice, mnogo je za nas da u sedam dana igramo tri jake utakmice, u Berlinu, Podgorici i Kragujevcu. Odlučila je razlika u kvalitetu igrača. U prvom poluvremenu smo se koprcali, a onda pali. Ovo je snažna ekipa, imali su samo u napadu 20 skokova više. Njihovi centri su mnogo visoki za nas, iz drugog napada su nas nadvladali,  su bili uvek njihovi. Mi smo promašivali i imali 15 grešaka u napadu, to je ogromna razlika, tako su nas slomili", naglasio je Nikolić. Nikolić je istakao da će posle eliminacije iz Evrokupa Kragujevčani moći da se mirno posvete svemu što ih čeka do kraja sezone. "Dižemo glavu, idemo dalje. Nemamo više evropske utakmice, možemo da se odmorimo i mirno radimo preko nedelje, spremajući se za jednu utakmicu nedeljno. Ono što je najvažnije, ako pobedimo u još dve utakmice opstaćemo u ABA ligi. Onda se spremamo za domaću ligu, ne znamo još kakvi će biti koeficijenti, dali će iz Srbije na Jadran ići tri ili četiri ekipe, videćemo", istakao je iskusni stručnjak. Trener Radničkog se takođe osvrnuo i na nove promene u sastavu Kragujevčana. "Iz ekipe je otišao Pilčević, nije odlučio da ostane kao neki drugi igrači koji su takođe imali ponudu van Kragujevca. Ostajemo i bez Jovića najmanje tri nedelje, prva je procena lekara. Sem što je dobar momak, u odbrani nam puno znači, tu nam daje čvrstinu, za razliku od dva-tri igrača koji slabije igraju odbranu. Tako snažan, može da preuzima i na pozicijama tri-četiri, ali moraćemo bez njega. Doveli smo Katnića, jako dobrog igrača. Mnogo je igrao za prvu utakmicu, ali nisam imao izbora. Marinović je preumoran, sve ga je stiglo. Katnić će tek da nam pomogne u organizaciji igre, brz je, doveli smo pravog igrača", rekao je Nikolić.
