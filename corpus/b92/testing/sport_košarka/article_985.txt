> Izvor: B92
> Datum: petak 7.03.2014.  
> Rubrika: sport_košarka
> Naslov: Tepić: Izvukli smo pouke od ranije
> Članak:

Košarkaš Partizana Milenko Tepić rekao je da je njegov tim izvukao pouke iz prvog duela sa Bajernom i da je zato u Beogradu slavio protiv Bavaraca.
’Crno-beli’ su u četvrtak ostvarili drugu pobedu u Top16 fazi Evrolige, pošto su u okviru devetog kola slavili protiv minhenskog tima sa 70:55.
"Mislim da smo sve vreme kontrolisali igru i rezultat. Znali smo da će početak treće četvrtine da bude težak, jer dobre ekipe uvek reaguju kada gube velikom razlikom u prvom poluvremenu. Bajern jeste dobra ekipa, ima karakter, kvalitet i, naravno, trenera Pešića. Videli smo mnogo puta ove sezone kako se vraćaju, a tako je bilo i protiv nas i to nam je bilo za nauk. Kontrolisali smo drugo poluvreme pre svega odbrambeno", istakaoo je Tepić. Šampiona Srbije i regiona u nedelju čeka gostovanje Olimpiji u ABA ligi, a to će biti jedna od ključnih utakmica za . "Uvek je teško igrati na gostujućem terenu. Znamo da nam Jadranska liga znači do samog kraja, tako da ova utakmica može da bude i ključna. Ostalo je još četiri kola do kraja, a ovo je prvo od dva gostovanja. Olimpija je dobar tim, bez obzira na poziciju na tabeli, zaslužuju poštovanje. Neće biti lako zbog našeg ritma utakmica i sa ovoliko povreda, ali je vidljivo poboljšanje igre, to obećava", naglasio je Tepić. Tepić u poslednje vreme pruža sve bolje partije, kao što je ranije najavio da će mu nivo igre biti sve viši. "Osećam se sve bolje, mislim da igram bolje i nadam se da ću igrati još bolje", rekao je Tepić.
