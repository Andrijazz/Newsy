> Izvor: B92
> Datum: nedelja 9.03.2014.  
> Rubrika: sport_košarka
> Naslov: DV: Loše suđenje, loš pristup
> Članak:

Trener Partizana Duško Vujošević istakao je nezadovoljstvo igrom svojih izabranika protiv Olimpije, ali i suđenjem na meču u Ljubljani.
’Crno-beli’ su izgubili od Olimpije sa 66:59 i tako zabeležili osmi poraz ove sezone, uz koje imaju i 15 pobeda, ali su za sada ostali na trećoj poziciji.
"Zaslužena pobeda Olimpije, koja je izdominirala početkom utakmice i prvim poluvremenom. Viđen je loš pristup igrača utakmici bilo kakvoj profesionalnoj, i u smislu izvršenja taktičkih zadataka, i u smislu angažovanosti, a pogotovu ovako značajnoj kao što je bila ova", istakao je Vujošević. Strateg šampiona Srbije potom je izrazio nezadovoljstvo delegiranjem sudija za mečeve, za koje je rekao da se ne bore za interese zemalja iz kojih dolaze. "Mada nije osnovni uzrok poraza, mora da se obrati pažnja i na suđenje, pogotovu Radojkovića. Plašim se da sudije u Jadranskoj ligi kako se povećava ulog i bliži kraj takmičenja ne predstavljaju delegirane interese zemlje iz koje dolaze. Svi znaju da su , ako se nađu dva kluba iz Srbije idu direktno jedan na drugog u polufinalu, da se na taj način podeli na više zemalja učešće u Evroligi sledeće godine. Ne bih voleo da je to politika bilo koga iz ABA lige, a ako nije onda mora da se oko delegiranja sudija i ocenjivanja do kraja pooštre kriterijumi", naglasio je Vujošević.
