> Izvor: B92
> Datum: četvrtak 27.02.2014.  
> Rubrika: sport_košarka
> Naslov: Veličković: U Megi zbog minutaže
> Članak:

Novica Veličković se nakon napuštanja Bamberga vratio u Mega Vizuru, a za B92 je rekao da namerava da u klubu ostane do kraja sezone.
Nekadašnji košarkaš Partizana i Real Madrida će u taboru tima koji predvodi Dejan Milojević zameniti Nemanju Radovića, koji je prešao u Mursiju.
Veličković je naveo da je veoma srećan što se vraća u Megu, takođe je istakao da nije bilo kontakata sa Partizanom, za koji bi voleo ponovo da zaigra, a dodao je i da želi opet da obuče dres reprezentacije Srbije.
"Ja sam srećan ovde, vraćam se u klub gde je dobra atmosfera. Ostajem do kraja sezone, nemam želju da idem bilo gde, želim da i dalje ovde, da pružim maksimum u narednih nekoliko meseci, da vide ljudi da sam zdrav", naveo je Veličković. Vraćanjem Veličkovića, uprava Mege je nastavila sa praksom da mlad tim pojačava iskusnim košarkašima, a 27-godišnji krilni centar je i 2013. godine nosio dres, tada učesnika Košarkaške lige Srbije. "Poznajem gotovo sve igrače, tu je sada i Ratko Varda, sa njim nisam igrao, ali ga znam, trener Dejan Milojević mi je prijatelj i to mi je veoma značajno, a u odnosu na moj prethodni boravak tu su sada novi igrači Milovanović i Miljenović", rekao je Veličković. Nakon sjajnih izdanje u Partizanu, momak rođen u Zemunu je 2009. godine otišao u Real iz Madrida, ali se u toj sredini nije najbolje snašao, pre svega zbog učestalih povreda. To ga je odvojilo i od reprezentacije. "Naravno da imam ambicije da se vratim, meni je reprezentacija falila svih ovih godina. Bilo je mnogo kritika u prošlosti, gde je bilo priča da sam odbio da se odazovem pozivu, ali jednostavno nisam mogao da igram, ali ja volim svoju zemlju i želim da nosim državni dres." Polusezona u Megi donela je Veličkoviću povratak u staru formu, kojom je sebi obezbedio ugovor u nemačkom Bambergu, a vest da je završio saradnju sa bundesligašem donela je nagađanja o njegovom vraćanju u Partizan. "U Partizanu ne bih imao prostora, ne bih imao onoliko minuta koliko mi je potrebno, 30 minuta na terenu u Megi mi sada više znači. Ipak, voleo bih da se vratim kad-tad u Partizan, gledam svaku utakmicu, imam prijatelje, volim taj klub, dao mi je sve što sam stekao u životu i igranje u Partizanu je najlepši period mog života." U svojoj debitantskoj sezoni u ABA ligi, Mega Vizura se veoma dobro snašla, trenutno se nalazi na osmoj poziciji tabele sa devet pobeda i 12 poraza posle 21. kola. "Fina je priča, prošle godine tim nije znao šta i kako, ovo su momci koji su i dalje deca, osim Varde, tek treba da se razvijaju, eto prošle sezone su prvi put igrali protiv Partizana i Zvezde. Protivnici im više nisu bauk, napreduju iz utakmice u utakmicu i lep je osećaj biti deo toga", zaključio je Veličković. Krilni centar bi trebalo da se u timu Mege nađe već za vikend, u subotu 1. marta, kada u Smederevo stiže Crvena zvezda Telekom.
