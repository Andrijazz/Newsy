> Izvor: B92
> Datum: subota 1.03.2014.  
> Rubrika: sport_košarka
> Naslov: Laso: Tim reagovao dobro posle 0:11
> Članak:

Trener madridskog Reala Pablo Laso rekao je da je zadovoljan igrom svojih izabranika u pobedi nad Partizanom sa 80:57 u osmom kolu Top16 faze Evrolige.
’Kraljevski klub’ je tako došao do sedme pobede u drugoj fazi elitnog takmičenja i to pošto je preokrenuo posle vođstva ’crno-belih’ od 11:0 na startu utakmice.
"Osim prvih pet minuta utakmice, zadovoljan sam kako smo odigrali. Nismo dobro pročitali igru i zato smo gubili 11:0. Tražio sam tajm-aut posle te serije Partizana i tim je dobro reagovao i rešio situaciju. Uspeli smo da dobijemo sve četiri četvrtine. Generalno sam zadovoljan ritmom naše igre i protokom lopte tokom cele utakmice. Ne smemo da mislimo da smo već završili posao, čeka nas još mnogo utakmica", rekao je Laso. Sa trenerom Madriđana složio se i Serhio Rodriges, koji je bio jedan od junaka trijumfa Reala sa 19 poena. "Partizan je odlično ušao u utakmicu, dok mi nismo odigrali kako treba, međutim, uspeli smo to da popravimo. Lepo je pobediti u duelu u kojem na početku gubite. Zasluzžili smo poštovanje svih u Evropi i to je ponekad bitno. Neki timovi su ispred nas, ali uvek očekuju da se mi vratimo u igru. Naš cilj je da budemo prvi ili drugi u grupi, ali je situacija u Top16 fazi izjednačena i tako da nije toliko bitno koju ćemo poziciju od te dve osvojiti jer ćemo svakako imati prednost domaćeg terena", istakao je Rodriges.
