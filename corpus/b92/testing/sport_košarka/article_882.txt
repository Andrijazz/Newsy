> Izvor: B92
> Datum: subota 1.03.2014.  
> Rubrika: sport_košarka
> Naslov: Zvezda slavila za F4, Lazić blistao
> Članak:

Košarkaši Crvene zvezde napravili su veliki korak ka prvoj poziciji pred F4 u ABA ligi pobedivši Mega Vizuru u Smederevu sa 98:86 u derbiju 27. kola.
Zvezda je kontrolisala skoro čitav tok utakmice i uz briljantno izdanje Branka Lazića stigla je do 18. pobede obezbedivši i matematički jedno od prva četiri mesta.
Bek crveno-belih odigrao je možda i najbolji meč u karijeri, a na kraju je bio najefikasniji sa 22 poena (7-11).
Jaka Blažič ubacio je 17 (5-6 za tri), Demarkus Nelson dodao je 15, a odlični su bili Katić i Dragićević sa po 14 poena. U domaćem sastavu, Nikola Jokić je bio najbolji sa 22 poena i 5 skokova, a povratnik Novica Veličković imao je 15 poena i 7 skokova. Vasa Micić je uz 17 poena podelio 8 asistencije (5 skokova), a Ratko Varda ubacio je 14 poena. Mega sada u ABA ligi ima skor 9-13. Mega Vizura: Reljić, Krstić, Dangubić 5 (4sk), Avramović 2, Micić 17 (8as, 5sk, 4il), Luković, Veličković 15 (7sk, 4as), Miljenović 11 (4as), Jokić 22 (5sk), Varda 14 (5sk), Tijanić. Crvena zvezda Telekom: Rebić, Lazić 22, Blažič 17 (5sk), Simonović 1, Marjanović 5 (5sk), Radenović, Katić 14 (4sk), Tejić, Nelson 15 (5as, 4sk), Dženins 10 (4as), Stojanović, Dragićević 14 (8sk). Tok meča: Adaptacija Veličkovića je očigledno bila brza, pošto je bivši igrač Partizana i Reala ubacio pet od prvih devet poena svoje ekipe. Ipak, Zvezda je trojkama Lazića i Blažiča u petom minutu razbila zonu domaćina i došla do četiri poena prednosti (13:9), pa je Dejan Milojević zatražio tajm-aut. Serija Zvezde produžena je i nakon minuta odmora, imali su crveno-beli + 9 nakon poena Nelsona (18:9), ali je Mega u nastavku prve deonice uspela da se vrati. Trener Zvezde Dejan Radonjić je nezadovoljan odlukama sudija (Jovčić, Maričić, Mitrovski) dobio tehnički grešku, a nakon 10 minuta gosti su imali poen prednosti - 22:21. Mega je početkom druge deonice došla i do prednosti poenima Micića, ali Zvezda je zaigrala mnogo bolje u odbrani, pa se to brzo preslikalo i na semafor. Nakon poena Katića u 16. minutu Zvezda je stigla do dvocifrene prednosti (39:29) uz dobru igru Lazića i Katića. Poenima Micića i Varde sa penala Mega se ponovo vratila u igru, a u finišu poluvremena Zvezda je nakon serije grešaka dozvolila domaćinu i da povede. Trojkom Blažiča u poslednjoj sekundi crveno-beli su imali prednost na poluvremenu - 46:43. Treća deonica donela je izjednačenu igru, iako je Zvezda imala prednost u većem delu. Ipak, ta prednost nijednog trenutka nije bila dvocifrena, a u samom finišu trećeg perioda došlo je do koškanja Jokića i Katića, pa je centar crveno-belih zaradio tehničku grešku. Mega je nakon serije slobodnih bacanja izjednačila (65:65), imala je i napad za vođstvo, ali je finiš trećeg perioda pripao Tadiji Dragićeviću koji je uz osam vezanih poena doneo svom timu +5 - 73:68. Tamo gde je stao Dragićević na kraju treće deonice, nastavio je Branko Lazić na startu poslednje. Često zapostavljani bek crveno-belih briljirao je u Smederevu, postizao je poene na sve moguće načine, pa je Zvezda na krilima njegove dobre igre stigla do +10 u 34. minutu (83:73). Mega je na trenutak uspela da se vrati u duel serijom 5-0, ali je Zvezda odgovorila čvrstom igrom u odbrani. Nisu crveno-beli dozvolili domaćinu ni da pomisli na preokret, pa su na kraju bez većih problema stigli do pobede.
