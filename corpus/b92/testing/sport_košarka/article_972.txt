> Izvor: B92
> Datum: petak 7.03.2014.  
> Rubrika: sport_košarka
> Naslov: "Večiti će uskoro dobiti nagrade"
> Članak:

Gradski sekretar za sport i omladinu Slavko Gak rekao je da će KK Partizan i Crvena zvezda uskoro dobiti obećane nagrade u skladu sa finansijskim mogućnostima.
Gak je poručio da mu je drago što su se on i trener Partizana Duško Vujošević konačno razumeli.
Vujošević je posle Gakovog saopštenja u kojem je detaljno izneto koliko su novca dobili Partizan i Zvezda od 2008. godine, na konferenciji za medije posle meča sa Bajernom u Evroligi, rekao da su podaci tačni i da su crno-beli zaslužili nagradu za postignute rezultate, a ne kao pomoć. "Drago mi je što smo se trener Partizana i ja konačno razumeli. I vreme je da se stavi tačka na ovu besmislenu raspravu jer se prozivanjem grada neće ništa promeniti. Dakle, prema zvaničnom pravilniku, Partizan je ostvario pravo na nagradu od 4.000.000 dinara, a Crvena zvezda na 3.000.000 dinara. Oba kluba će tu nagradu dobiti u narednom periodu u skladu sa finansijskim mogućnostima grada. Koliko su i ove nagrade veliki izdatak za grad najbolje govori podatak da je naš budžet za školski sport, u čijim programima učestvuje više od 200.000 mališana, za čitavu godinu 10.000.000 dinara", rekao je Gak.
