> Izvor: B92
> Datum: sreda 5.03.2014.  
> Rubrika: sport_košarka
> Naslov: Aca 'Trica': Zavidim Radonjiću
> Članak:

Trener Lijetuvos Ritasa Aleksandar Petrović rekao je da je njegov tim ostvario ’fantastičan rezultat’ u prvom meču osmine finala Evrokupa.
Ritas je poražen u Pioniru od Crvene zvezde sa 88:82 u duelu koji ste mogli da pratite na TB92.
Petrović je dodao da zavidi Dejanu Radonjiću zbog atmosfere u kojoj igraju crveno-beli. Hrvatski stručnjak istakao je da ’odavno nije bio svedok lepšeg sportskog dekora’.
"Odavno nisam bio svedok lepšeg sportskog dekora kao što je bila večerašnja utakmica. Voleo bih da moja ekipa može da igra u tim uslovima. Sve je bilo fer i sportski od zagrevanja, zavidim protivničkom kolegi u kakvom ambijentu igra", rekao je Petrović nakon poraza i dodao: "U podsvesti nam je bila prethodna utakmica, mi smo u solidnoj formi, ali ovo je za nas fantastičan rezultat. Igramo bez ijedne petice, Palasio je u prvom delu sezone igrao četvorke, Lideka ne liči na košarkaša. Igramo sa četvorkama i to je za nas veliki uspeh jer Zvezdini problemi mogu da nam naprave probleme. Igrali smo pet na pet, šteta zbog nekih detalja u finišu, mogli smo do egala. Ali, videli smo da ovih šest poena ne znači ništa, utakmica je otvorena. Šanse na početku bile na strani Zvezde, zbog psihološkog faktora i centara, ali mislim da se sada penje na 50/50 u Viljnusu. Igrali smo pod kočnicom, pazili smo se opuštanja, jer znamo da Zvezda od početka treće četvrtine pritiska, ali od trenutka kada smo imali niz problema mislim da smo preživeli i za sedam dana će pasti odluka." Trener Ritasa prokomentarisao je i suđenje, odnosno jednu odluku, iako je rekao da sudije nisu bile faktor. "Ako pogledate malo bolje poziciju, Tadija je menjao nogu, bili su važni poeni sa četiri na šest. Bilo je propusta, ali sudije nisu faktor o kojem bi trebalo da pričamo. Sudije su odradile korektnu utakmicu." Bivši igrač Zvezde, sada član Ritasa, Stevan Jelovac veruje da njegov tim može bolje u revanšu. "Mi smo došli da odigramo dobro, znali smo da će biti teško. Imali smo dosta utakmica u ritmu, mislim da smo odigrali dobro. Kontrolisali smo rezultat, nije bilo velikih uspona i padova. Imamo šansu da u Viljnusu odigramo dobro i prođemo dalje. Imamo još jednu utakmicu, nadam se povoljnom rezultatu." Revanš meč igra se za sedam dana u Litvaniji.
