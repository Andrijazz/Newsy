> Izvor: B92
> Datum: subota 1.03.2014.  
> Rubrika: sport_košarka
> Naslov: Radonjić: Okrećemo se Ritasu
> Članak:

Trener Crvene zvezde Dejan Radonjić čestitao je svojoj ekipi na pobedi u Smederevu protiv Mega Vizure.
Crveno-beli su savladali tim Dejana Milojevića sa 98:86 i tako stigli do 18. pobede nakon 22. kola ABA lige.
Radonjić se posebno zahvalio publici na podršci i dodao da nije želeo da rizikuje sa Radenovićem.
"Čestitke igračima na osvojenim bodovima, hvala publici što nam je pomogla. Ulazimo u završnicu sa dva gostovanja, morali smo da dođemo do određenog nivoa da odigramo tako da zadržimo šanse da zadržimo prvo mesto. Utakmica je bila na visokom nivou. Bili smo defanzivno veoma kvalitetni na početku, ali smo u jednom trenutku vratili samopouzdanje Megi iako smo imali korektnu prednost. U nastavku gradili smo poen po poen, sa dosta problema sa odbranom, i zbog kvaliteta Mege, Uspeli smo u završnom delu meča i u odbrani i u napadu da budemo dobri, da donosimo dobre odluke i meč rešimo u našu korist. Okrećemo se sledećem protivniku, Nadam se da će Radenović moći da igra, imali smo opterećenje, pa smo igrali sa modifikovanom petorkom. Mislili smo da će moći da nam pomogne, ali nisam hteo da rizikujem, iako je on imao želju. Nadam se da ćemo iskoristiti ova tri dana da se pripremimo za Ritas i duel koji neće biti ni sličan onima koje smo odigrali u Evroligi." Briljantno izdanje prikazao je Branko Lazić. "Niste od mene mogli da čujete analize igrača, timska pobeda, Lazić je bio jedan od 12 momaka večeras i tako to gledamo. Simonović će nastaviti da radi i da pokuša da vrati samopouzdanje i odigra kao tokom većeg dela ove sezone." Zvezda još uvek nije dovela zamenu za Blejka Šilba, pa je Radonjić i o tome govorio. "Mislim da ćemo saopštiti ako bude nečega. Treba reći da smo bili prilično aktivni oko te situacije, bili smo u poziciji da nekoliko puta dođemo do kvalitetnih rešenja, koje nismo uspeli da realizujemo, što zbog privatnih problema, neki nisu hteli, neki nisu imali dozvolu kluba. U utorak ćemo saopštini ako bude nekih dešavanja, ili ako ne bude. Maršal sigurno ne dolazi, mi smo imali želju da ga dovedemo. Ostao bih rezervisan, videćemo da li ćemo imati pojačanje ili ne, ne bih da se bavim prognozama." Junak pobede Branko Lazić bio je kratak: "Čestitke ekipi na važnoj pobedi. Uspeli smo da tokom celog meča kontrolišemo rezultat i čvrstom odbranom pobedimo na kraju."
