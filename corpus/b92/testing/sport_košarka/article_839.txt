> Izvor: B92
> Datum: sreda 26.02.2014.  
> Rubrika: sport_košarka
> Naslov: Cibona vratila više od 11 miliona €
> Članak:

Košarkaški klub Cibona vratio je veliki deo svog duga koji je iznosio više od 13 miliona evra.
Cibosi su pre četiri godine dugovali 100 miliona kuna, ali su sistematski vraćali taj novac i smanjili ga za 85 posto, prenosi vecernji.hr.
I preostalih 15 posto je dovoljno problematično jer zbog njih je račun kluba blokiran. Cibona se ove sezone lagano vraća u vrh, trenutno je četvrta u ABA ligi, a ove nedelje braniće trofej u Kupu Krešimira Ćosića.
"Moram biti iskren i reći da nismo planirali ovako dobre rezultate. Međutim, nismo očekivali ni katastrofu kako su neki mislili", rekao je predsednik kluba Ivica Lovrić. Iako je situacija mnogo bolja, račun kluba je blokiran zbog tužbi Tomasa, Vrbanc a i Markote. "Još nas pritiska 15 posto duga od 100 miliona kuna. To su pre svega dugovi našim bivšim igračima zbog kojih nam je blokiran račun. Kad bismo i imali novca, ne bismo mogli da isplatimo tu trojicu igrača jer ima još pedesetak drugih koji nas nisu tužili, a među njima ima i stranaca, a bio bi red da i oni nešto dobiju. Možda se na kraju i dogovorimo izvan suda s trojicom koja su nam blokirala račun", rekao je Lovrić, koji očekuje da dug bude potpuno saniran do kraja 2014. godine. Novac je ušteđen prodajom najboljih igrača odmah pošto bi klub ostao bez takmičarskih ambicija u sezoni, pa je Dario Šarić logično prva tema. "Još je rano govoriti o njegovom odlasku. Sigurno je da ćemo pri kraju sezone sesti s njim i videti što je najbolje za njega, ali i za nas. Možda ostane, a možda i ode", kaže Lovrić. "Postoji odšteta, ali to neće biti presudno hoće li on ostati ili otići. Cibonini interesi su tu pre svega sportski, a ne finansijski. Da smo hteli da zaradimo onda ne bi ni igrao u Ciboni. On je veliki talenat i ima radne navike. Kada smo ga dovodili, išli smo mnogo iznad svojih finansijskih mogućnosti, ne zato što bismo mi kasnije na njemu zaradili, već zato što smo hteli da hrvatska košarka ima priliku da sačuva i razvija mladog igrača. Tu posebno moram da pohvalim Damira Meštrovića, koji pojedinačno radi s Dariom. On ima velike zasluge za njegov razvoj, a niko ga nikad ne spominje. Naravno, pohvale i Slavenu Rimcu, koji je imao petlju da ga stavi za vođu tima", rekao je Lovrić. Lovrić napušta klub na kraju sezone. "To će se sigurno dogoditi na kraju ove sezone. Jer, da Cibona nije pre tri godine bila pred gašenjem i nestankom, ne bih ni došao. U to vreme niko nije hteo da se prihvati te dužnosti. I kada sam preuzeo klub, rekao sam da sam došao na kratko vreme. Međutim, proces sanacije kluba se malo odužio", zaključio je Lovrić za Večernji. Uprkos lošoj finansijskoj situaciji, Cibona je i u prethodne dve godine bila prvak Hrvatske. Ipak, rezultati u regionalnom takmičenju bili su znatno ispod renomea kluba - u poslednje tri sezone Cibona je redom zauzimala 12, sedmu i 11. poziciju, a u Evropi je pobeda bila misaona imenica (do 20. novembra prethodne godine Vukovi sa Tuškanca imali su 28 poraza u nizu u Evroligi i Evrokupu).
