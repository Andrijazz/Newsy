> Izvor: B92
> Datum: petak 28.02.2014.  
> Rubrika: sport_košarka
> Naslov: Pešić: Žalgiris veliki izazov
> Članak:

Trener košarkaša Bajerna Svetislav Pešić izjavio je pred meč sa Žalgirisom u Evroligi da će taj duel biti veliki izazov za njegov tim.
Utakmica u okviru osmog kola Top 16 faze igra se u petak 20.15 časova u Minhenu. Bajern ima skor od tri pobede i četiri poraza, dok Žalgiris ima samo jedan trijumf.
“Žalgiris će biti veliki izazov za nas. Igraćemo pet utakmica u narednih deset dana i nemamo mnogo vremena da se prirpemimo. Žaligiris je poznat po svom napadačkom načinu igranja."
"Čak iako ne igraju svoju najbolju sezonu, definitivno imaju kvalitet i iskustvo da u Minhenu pokažu da su jedan od najboljih timova u Evropi", rekao je Pešić. U prvom meču dve ekipe u Top 16 fazi, ekipa iz Minhena je slavila 84:66. "Razočaran sam našim porazom u domaćem prvenstvu, ali sada treba da se fokusiramo na Evroligu. Moramo da učimo iz svojih grešaka i ponosno predstavimo klub. Žalgiris će biti motivisan jer smo ih pobedili na njihovom parketu. Ovo je važna utakmica za nas", rekao je Tejlor Brajs.
