> Izvor: B92
> Datum: sreda 26.02.2014.  
> Rubrika: sport_košarka
> Naslov: Gašić: EL za podizanje forme
> Članak:

Pomoćni trener Partizana Velimir Gašić rekao je da će ‘crno-belima’ predstojeće utakmice u Evroligi iskoristiti da podignu formu pred završnicu ABA lige.
Šampion Srbije u petak počinje drugi deo Top16 faze Evrolige gostovanjem Realu u Madridu.
"Nismo izgubili aspiracije kada je Evroliga u pitanju. Svaki meč odigraćemo maksimalno motivisani, kako bismo zabeležili što više pobeda u Top16 fazi. Nastojaćemo da podignemo kvalitet igre, jer želimo da najbitniji deo sezone dočekamo najspremniji. Naš prioritet je da Partizan i naredne godine bude učesnik Evrolige, uz naravno, trofeje koji se uvek očekuju", rekao je Gašić, koji je na konferenciji za medije u hali Pionir ponovo menjao prvog trenera Duška Vujoševića. Vujošević je dodao da Partizan u Madridu neće imati nimalo lak posao, jer ga očekuje gostovanje protiv ekipe koja trenutno igra najbolju košarku u Evropi. "Real je u dosadašnjem delu sezone izgubio samo jednu utakmicu, osvojili su Kup kralja, a sistem igre koji prezentuju nikog ne ostavlja ravnodušnim. Imaju dobar balans između spoljne i unutrašnje linije, to im omogućava da igraju raznovrsno i u visokom ritmu svih 40 minuta", istakao je Gašić. Na pitanje novinara da li Partizan ima recept da pruži dostojan otpor Realu, Gašić je odgovorio: "Partizan je na trenutke u Beogradu pokazao da može da su suprotstavi Madriđanima. Svaka utakmica je nešto novo i predstavlja izazov za naš mladi tim. Real je ekipa prepuna talenata i individualnog kvaliteta u liku Rodrigeza, Fernandeza i Ljulja. Moramo da budemo disciplinovani i čvrsti u odbrani. Bićemo u problemu ako im dozvolimo da se rastrče i uvedu utakmicu u svoj ritam", naveo je Gasić. Gašić je, takođe, potvrdio da će ekipu u Madridu predvoditi prvi trener Duško Vujošević. Utakmica osmog kola Top 16 faze Evrolige izmedu Reala i Partizana igra se u Madridu u petak od 20.45.
