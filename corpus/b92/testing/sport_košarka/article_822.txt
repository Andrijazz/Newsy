> Izvor: B92
> Datum: ponedeljak 24.02.2014.  
> Rubrika: sport_košarka
> Naslov: DV: Bogdan ne ide na kraju sezone
> Članak:

Trener Partizana Duško Vujošević u izjavi za Mondo demantovao je pisanje sajta Eurohoops da će Bogdan Bogdanović preći u Fenerbahče na kraju ove sezone.
"Bogdan je igrač Partizana i svoj čovek. Nije u funkciji bilo koga. On ima ugovor i dogovor da ostane u Partizanu sezonu posle ove jer je potrebno još vremena da se smanje oscilacije u njegovoj igri, da postane stabilna ličnost i vrati klubu ono što je u njega uložio".
"Posle toga može i u Fenerbahče i u Panatinaikos i u neki drugi evropski klub. To zavisi od tržišta. Ili u NBA ligu", rekao je Vujošević za Mondo. "Priče u stranim medijima verovatno idu od Ace Raškovića, pošto je on i Željkov menadžer i verovatno ima želju da Bogdana odvede tamo. Međutim, Bogdan niti je prodat, niti se nekome obećao", dodao je trener crno-belih. Bogdanović je rođen 1992. godine, a trenutno je najbolji strelac Top 16 faze Evrolige sa 20,9 poena po utakmici.
