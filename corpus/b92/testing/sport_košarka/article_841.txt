> Izvor: B92
> Datum: sreda 26.02.2014.  
> Rubrika: sport_košarka
> Naslov: Kup: Cedevita lako do finala
> Članak:

Košarkaši Cedevite imaće novu šansu da osvoje Kup Krešimira Ćosića, lako se plasirala u finale gde će joj rival biti Zagreb.
Cedevita je u polufinalu bez problema sa 82:70 nadigrala Zadar, koji je u Domu sportova igrao bez stranaca, Britanca Lorensa i Amerikanca Lajonsa.
Domaćina je do lagane pobede predvodio Luka Babić sa 18 poena i 5 asistencija, dok su po 12 ubacili Tomislav Zubčić i talentovani centar Jusuf Nurkić. S druge strane se istakao Marku Šutalo sa 20 poena, dok je Prostran dodao 13 uz 5 asistencija.
Za razliku od Zagreba, Zadar nije imao nsnage da iznenadi favorita u Kupu. U utakmici koja je ponudila mnogo manje uzbuđenja nego prvo polufinale, Cedevita je bez velikoih problema stigla do rutinske pobede. Samo u prvoj četvrtini Zadrani su parirali Zagrepčanima koji su imali prednost od pet poena (23:18). Gosti su držali priključak tek do polovine drugog perioda kada Cedevita pravi seriju 11:4 i na veliki odmor odlazi sa 44:32. Meč je prelomljen u trećoj četvrtini, tri minute pre kraja perioda Cedevita je stigla do nedostižnih 61:40, te rustinski privela meč kraju. Zadar je uspeo da se približi samo na 68:60, ali više od toga nije mogao.
