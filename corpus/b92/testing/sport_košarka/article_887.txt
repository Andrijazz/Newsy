> Izvor: B92
> Datum: subota 1.03.2014.  
> Rubrika: sport_košarka
> Naslov: Milojević: Mnogo je 98 poena
> Članak:

Trener Mega Vizure Dejan Milojević rekao je da je njegov tim poražen od ’najkvalitetnije ekipe u ligi’ u 22. kolu ABA lige.
Mega je na svom parketu u Smederevu izgubila od Crvene zvezde sa 98:86 i tako doživela 13. poraz u sezoni.
Milojević je dodao da je Novica Veličković važan igrač za njegov tim, ali da mu je potrebno vreme da se uklopi.
"Zvezda je najkvalitetnija u ligi. Loše smo odigrali odbranu, primiti 98 poena je mnogo. Uspeli smo da uvedemo Zvezdu u naš ritam, ali su odlično odrađivali šuterske zadatke, a mi loše, i to je uzrok poraza. Loši smo bili u ofanzivnom skolu. Ostaje nam da se uigravamo. Novica je bitan igrač, imao je dva treninga, potrebno je vreme da se uklopi, biće sve bolji i bolji. Podigli smo odbranu u poslednjih mesec i po dana, danas smo bili u grču i to se videlo. Kada dođe novi igrač potrebno je vreme. Zvezdi želim da nastavi sa dobrim partijama i da nam obezbedi da sledeće sezone ponovo imamo četiri predstavnika u ABA ligi." Dejan Milojević je prokomentarisao i koškanja igrača na parketu. "I kada igrate fudbal iza zgrade ima tenzija. Ništa drugog nema, samo sportski motiv. Oba tima su želela pobedu i zato je došlo do varnica." Duel je obeležio Branko Lazić sa 22 poena. "Zvezda je skup kvalitetnih pojedinaca, na svakoj utakmici može neko da iskoči. To je kvalitet Zvezde, da je njihov odbrambeni igrač u stanju da postigne 20 poena." Najbolji pojedinac kod domaćina je bio Nikola Jokić. "Čestitam Zvezdi i mojim saigračima na borbi. Bili smo stegnuti, nismo dobro skakali u napadu, u poluvremenu su oni pogodili neke važne šuteve. Falio nam je Novica u formi, Krstić, i to se videlo. Novica je disao na škrge."
