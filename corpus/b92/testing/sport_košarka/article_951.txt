> Izvor: B92
> Datum: sreda 5.03.2014.  
> Rubrika: sport_košarka
> Naslov: TV B92: Zvezda – Ritas, treći čin
> Članak:

Košarkaši Crvene zvezde Telekom dočekuju Lijetuvos Ritas, u prvom meču osmine finala Evropupa (TV B92, 19:30).
Crveno-beli su se ove sezone već dva puta sastali sa Ritasom, ali u Evroligi, i slavili oba puta. U Beogradu je bilo 88:77, a u Litvaniji u meču bez rezultatskog značaja 99:75.
Oba tima su odlična u domaćim prvenstvima, Zvezda je sa 18-4 obezbedila F4 ABA lige četiri kola pre kraja regularnog dela, dok Ritas ima maksimalnih 13 pobeda u Litvaniji, a u regionalnoj VTB ligi je drugi u Grupi A sa 10-5.
Zvezda će biti oslabljena neigranjem Ivana Radenovića, Tadija Dragićević odradio je samo jedan trening od meča sa Megom ali će najverovatnije igrati, dok pravo nastupa nema novo pojačanje Aleksandar Lipovij. "Očekuju nas dva nova duela protiv Lijetuvos Ritasa u takmičenju gde su oni godinama jako kvalitetno nastupali. Uostalom, uspeli su i da osvoje Evrokup. Dve utakmice koje smo odigrali protiv njih u Evroligi u ovom trenutku ne mogu biti reper za ono što se očekuje u sredu i sledeće nedelje. Ekipa Ritasa je kvalitetna, poseduje ogromno iskustvo ali i potencijal. U ovom trenutku su u dobroj formi i u rezultatskom naletu. Bez sumnje nas očekuje težak meč", rekao je trener Crvene zvezde Dejan Radonjić. Ritas je u Last 32 fazi Evrokupa bio prvi u grupi P sa skorom 4-2, ispred Bešiktaša, Cedevite i Saragose. "Pobedili su nas dva puta u Evroligi. Nadigrali su nas u Viljnusu. Mislim da nas je Zvezda izabrala i osećaju samopouzdanje kada igraju sa nama. Moramo da pronadjemo način da preživimo 40 minuta u Beogradu i onda će sve zavisiti od revanša u Viljnusu", rekao je trener Ritasa Aleksandar Petrović. Karte za meč se nalaze u prodaji po cenama od 500 dinara za tribine, 1.000 za parter, 2.000 za plavu i belu ložu, 2.500 za ložu i 5.000 za počasna mesta pored terena. Navijači će karte moći da kupe i na dan utakmice na blagajni Pionira od 15 časova pa sve do početka meča. Utakmica između Crvene zvezde i Lijetuvos Ritasa igra se u sredu u Pioniru od 19:30, uz direktan prenos na televiziji B92. Evrokup, osmina finala: Budiveljnik - Nanter 86:82 Bešiktaš - Nižnij Novgorod 88:71 sreda: 17:00 Himik - Ankara 18:30 Nimburk - Uniks 19:00 Ulm - Hapoel Jerusalim 19:30 Crvena zvezda - Lijetuvos Ritas 20:30 Sasari - Alba 20:45 Valensija - Himki
