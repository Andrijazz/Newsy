> Izvor: B92
> Datum: petak 28.02.2014.  
> Rubrika: sport_košarka
> Naslov: Katić: Odbranom da sprečimo kontre
> Članak:

Košarkaš Crvene zvezde Raško Katić rekao je da njegov tim mora da ponovi igru iz derbija sa Partizanom ako želi da savlada mladi tim Mega Vizure.
"Naša prednost trebalo bi da bude veće iskustvo i potrudićemo se da to maksimalno iskoristimo. Veoma je važno da ponovimo nivo agresivnosti iz meča sa Partizanom jer bismo u tom slučaju bili mnogo bliže pobedi. Upravo tom jakom odbranom trebalo bi da sprečimo brzu igru mladih igrača Mega Vizure", rekao je Katić.
Zvezdin centar predviđa težak meč protiv Mega Vizure, pošto je tim Dejana Milojevića namučio crveno-bele u finalu Kupa Radivoja Koraća (81:80). "Sa Mega Vizurom smo i prošle sezone igrali vrlo neizvesne utakmice, zato očekujem da će isto tako biti i ovog puta. Mega ima veoma mlad i talentovan tim koji se maksimalno bori. Evidentno je da su željni dokazivanja, a pored velikog talenta, pokazuju i zavidan kvalitet. Svoju ozbiljnost i želju za visokim plasmanom pokazali su dovođenjem Novice Veličkovića, koji će svakako biti veliko pojačanje", rekao je Katić. "Posle duže vremena imali smo nekoliko dana da se regenerišemo i malo odmorimo nakon serije teških utakmica. Tokom februara imali smo i veliki broj napornih i dugih putovanja tako da je sve to sigurno ostavilo traga na ekipu. Ovih nekoliko dana smo iskoristili na pravi način, kroz dozirani trening smo se oporavili, a imali smo i dovoljno vrmena da neke stvari popravimo", dodao je centar crveno-belih. Zvezda se trenutno nalazi na prvom mestu na tabeli sa skorom 17-4, dok je Mega Vizura osma sa učinkom 9-12. Utakmica 22. kola Jadranske lige Mega Vizura - Crvena zvezda igra se u subotu od 19 sati u Smederevu.
