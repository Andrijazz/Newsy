> Izvor: B92
> Datum: petak 28.02.2014.  
> Rubrika: sport_košarka
> Naslov: Mirotić: Pavlović će im pomoći
> Članak:

Krilni centar Real Madrida Nikola Mirotić rekao je da njegov tim mora da bude oprezan pred okršaj sa Partizanom u osmom kolu Top 16 faze Evrolige.
"Pred nama je važan meč. Dobro poznajemo Partizan, oni su mlad tim sa velikim potencijalom, a nedavno su doveli igrača sa NBA iskustvom Aleksandra Pavlovića, koji će im mnogo pomoći. Moramo pred svojim navijačima da igramo kao što znamo kako bismo došli do trijumfa“, izjavio je 23-godišnji Mirotić.
Mirotić u dosadašnjem toku Evrolige prosečno beleži 13,2 poena i 4,7 skokova. "Ne smemo da budemo opušteni jer je Partizan mlad tim koji će se boriti do poslednjeg trenutka. Dobro smo pripremili meč, znamo da ćemo morati da igramo istim tempom svih 40 minuta. Pokušaćemo da nametnemo svoj ritam igre, sa jakom odbranom i mnogo kontranapada. Ključ bi mogao da bude skok, pošto tu leži Partizanova snaga. Imaju visoke igrače, a i svi ostali idu na skok", dodao je 208 cm visoki krilni centar. Trener Real Madrida Pablo Laso rekao je pred duel sa Partizanom da su crno-beli veoma dobar tim sa dosta visokih igrača. Utakmica između Reala i Partizana na programu je u petak od 20.45. Loša vest za KK Partizan jeste što će morati da plati 13.000 evra zbog petardi i ubacivanja predmeta na duelu protiv Galatasaraja u 7. kolu.
