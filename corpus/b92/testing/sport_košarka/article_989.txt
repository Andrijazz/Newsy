> Izvor: B92
> Datum: subota 8.03.2014.  
> Rubrika: sport_košarka
> Naslov: Zvezda sa pola gasa do 19. trijumfa
> Članak:

Košarkaši Crvene zvezde Telekom zabeležili su 19. trijumf u regionalnoj ABA ligi, pošto su rutinskom igrom u Pioniru nadigrali Krku 78:65 u 23. kolu.
Zvezda sada ima skor od 19 pobeda i četiri neuspeha, a samo joj je još jedan trijumf potreban kako bi osigurala prvo mesto pred F4. Krka je 9. sa 10 pobeda i 12 poraza.
Crveno-bele je do pobede predvodio odlični Raško Katić sa 19 poena i četiri skoka, a pratili su ga Čarls Dženkins sa 15 i Tadija Dragićević sa 14 poena i devet skokova.
S druge strane, u timu Aleksandra Džikića, najviše se istakao Edo Murić, koji je meč završio sa 14 poena i pet skokova, Buker i Buljan dodali su po 11 pogodaka, dok se Klobučar zaustavio na 10. Zvezda će prvu priliku za overu prvog mesta imati narednog vikenda na gostovanju Zadru, dok Krka dočekuje Radnički iz Kragujevca. Ranije u toku dana, Mega Vizura savladala je Radnički u hali "Jezero" u Kragujevcu.
Gosti su bolje otvorili meč i posle pet minuta igre imaju šest poena prednosti. Najzaslužniji za ranu prednost gostiju je Edo Murić sa šest poena, dok su sa druge stane Tejić i Dragićević ubacili po koš - 4:10. Drugi deo prve četvrtine pripao je domaćim igračima, koji su uspeli da preokrenu rezultat u svoju korist. Stiče se utisak da se Zvezda nije previse pomučila kako bi stigla do prekreta. Probudio se Raško Katić, ali je odlična igra celog tima doprinela seriji od 13:3 i preokretu. Navijači crveno-belih imali su priliku da poslednjih tri minuta vide i novo pojačanje Oleksandra Lipovija - 19:15. Nastavila je ekipa Dejana Radonjića u istom ritmu, a drugu četvrtinu otvorio je Tadija Dragićević svojom prvom trojkom na meču. I dalje je najagilniji Raško Katić, koji je već stigao do dvocifrenog učinka (10 poena), a prati ga Dragićević sa osam i Dženkins sa pet poena.
Gosti nisu u nekoliko navrata uspeli da prenesu loptu preko pola, dok su, kada im to pođe za rukom, morali da šutiraju iz teških pozicija, Nemaju rešenja igrači Aleksandra Džikića za kombinovanu odbanu domaće ekipe - 31:22. Usledio je pad u igri na obe stane, pa smo gledali nešto lošiju košarku, da bi se u finišu prvog poluvremena bolje snašli igrači Krke. Oni su serijom od 9:1 u potpunosti neutralisali dobru igru domaćeg tima, koji je sa nekoliko vezanih grešaka ispustio soliidnu prednost. Buker je vezao pet, a Rojc četiri poena, pa se prednost Zvezde prepolovila - 34:28. Zvezda je do kraja poluvremena uspela da održi osetniju prednost, najviše zahvaljujući dobrom ofanzivnom skoku. Upravo je Bobi Marijanović posle skoka ispod Koša Krke prekinuo seriju gostiju, da bi poslednje poena u prvih 20 minuta Jaka Blažič sa linije za slobodna bacanja - 38:28.
Početak drugog dela igre obeležile su nove greške u serijama s obe strane, ali je domaćin uspeo da održi rezultatsku prednost. Gosti su agresivnijom odbranom uspeli da uspostave kontrolu u igri, ali ne i da je krunisu poenima. Prvi pogodak viđen je tek na isteku drugog minuta, a precizan sa distance bio je Dženkins. Nastavila se igra 'koš za koš', da bi Klobučar svojom novom trojkom spustio prednost Zvezde - 46:39. Ipak, Zvezda se u tom trenutku digla i poenima Dragićevića i Dženkinsa ponovo stigla do dvocifrene prednosti, koju je održavala do kraja trećeg perioda - 55:43.
Ni poslednja deonica nije donela značajniju promenu na parketu, Zvezda je poenima Nelsona i Blažica otišla na maksimalnih 15 poena prednosti, ali je Hukić sa dve vezane trojke ubrzo vratio svoju ekipu na jednocifreni zaostatak - 60:51. Pokušali su gosti da produže momentum i totalno se vrate u meč, ali je domaćin u tom trenutku zaigrao ozbiljnije i agresivnije i otvorio sebi put ka trijumfu. Nelson i Katić preuzeli su odgovornost u svoje ruke i doneli svom timu novu dvocifrenu prednost - 70:57. Zvezda je kako se meč bližio kraju samo dodavala gas, i polako uvećavala prednost, a Dejan Radonjić je poslednjih nekoliko minuta iskoristio da pruži šasnu najmlađim igračima - 75:65.
