> Izvor: B92
> Datum: sreda 26.03.2014  
> Rubrika: info_hronika
> Naslov: Serija požara kod Dimitrovgrada
> Članak:

Pirot -- Komandir vatrogasno-spasilačke čete u Pirotu Miroljub Ignjatović, izjavio je Tanjugu da je proteklih dana u okolini Dimitrovgrada, buknula serija požara.
Najveći požar je, kako kaže, bio u staroplaninskom selu Donji Krivodol, gde je vatra zahvatila oko 150 hektara.
Osim suve trave i niskog rastinja, stihija je zahvatila i kompleks od 10 hektara borove šume nadomak sela. Vatru je obuzdalo petnaestak vatrogasaca sa šest vatrogasnih kamiona, rekao je Ignjatović. Prema njegovim rečima, visina štete se utvrđuje, a požari su najverovatnije izazvani poljskim radovima, odnosno paljenjem korova. Manji požari buktali su oko sela Mojinci, Lukavica i Visočki Odorovci.
