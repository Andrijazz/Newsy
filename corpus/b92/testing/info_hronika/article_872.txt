> Izvor: B92
> Datum: utorak 1.04.2014  
> Rubrika: info_hronika
> Naslov: Slučaj Pantić: Gde je osumnjičeni
> Članak:

Beograd -- Dragan Tešić, pripadnik Dobrovoljačke garde Željka Ražnatovića Arkana, čije se ime pominje u istrazi o ubistvu Milana Pantića, živi u Minhenu, piše "Politika".
Kako navodi list, on tamo živi kao hrvatski državljanin i promenio je ime u Dragan Antić, a pravi identitet mu je otkriven kada je od minhenskog centra za socijalni rad zatražio starateljstvo nad maloletnim sinom.
U zahtevu koji je podneo nemačkom centru, Tešić (Antić) je naveo da želi starateljstvo nad sinom kojeg ima sa nevenčanom suprugom Majom Mičić iz Bijeljine. U dokumentaciji koju je minhenski okružni centar za socijalni rad uputio kolegama u Bijeljini navedeno je da "Dragan Antić godišnje odmore redovno provodi u rodnoj Hrvatskoj", kao i da njegov sin "živi kod majke u Bosni". Tešić je u pomenutoj dokumentaciji napisao da će kada mu sin bude dodeljen na čuvanje i staranje, planirati da godišnje odmore provodi u domovini dečaka. Tešić je prema istim informacijama, ime kako bi "pobegao" od svoje prošlosti jer je kao pripadnik Ražnatovićeve paravojne formacije učestvovao u mnogim radnim operacijama na prostoru bivše Jugoslavije. Prema dostupnim informacijama on je bio jedan od najekstremnijih pripadnika Desetog diverzantskog odreda čiji su članovi učestvovali u likvidaciji Bošnjaka u Srebrenici. Iz dokumentacije odreda, vidi se da je Tešić učestvovao u više diverzantskij akcija u Hrvatskoj, da je ulazio u zaštićene zone popud Srebrenice i Žepe. Od komandanta odreda Milorada Pelemiša, proizilazi iz dokumentacije, dobijao je naređenja da ubija sarajevske civile. Ime Dragana Tešića, kako je "Politika" ranije objavila, pomenuo je i Jugoslav Petrušić, nekadašnji pripadnik grupe "Pauk", a sada privatni istražitelj, prilikom davanja iskaza u svojstvu građanina u Upravi kriminalističke policije. U istoj izjavi, ovaj obaveštajac je ustvrdio da je sa Tešićem u ubistvu jagodinskog novinara Milana Pantića učestvovao i Stanko Savanović, koji je takođe, posle rada u Bosni promenio ime u Stanko Kojić Geza. "Dragan Tešić bio je instruktor u Dobrovoljačkoj gardi Željka Ražnatovića Arkana u erdutu. I tada i sada, tvrdim da su on i Savanović bili vrhunski sportisti i da su bili u punoj fizičkoj formi. Posle odlaska iz garde 1993. godine, Tešić i Savanović su se bavili kriminalom. Tek sredinom 1994. bio primljen u odred Milorada Pelemiša", ispričao je Petrušić. On je kazao i da priča u vezi sa ubistvom jagodinskog novinara možda ne bi bila toliko ozbiljna da Savanović to nije napisao pismu svojim prijateljima u zatvoru kada je od njih tražio pomoć. "Tešić je imao proces u vezi sa detetom koje je hteo da vodi u Nemačku. Advokat Duško Tomić i ja smo sudu priložili dokaze o ubistvu novinara Milana Pantića, kao i da je pripadao kriminalnim klanovima i grupacijama na teritoriji bivše Jugoslavije. Sud u Bijeljini je izvršio istragu i nije mu dozvolio da uzme dete", naveo je Petrušić. Inspektorima je ispričao i da je 2004. posredstvom operativnih informacija u Francuskoj, preko ljudi koji se bave kriminalom vezanim za Balkan, došao do informacija da se u Nemačkoj nalazi čovek pod imenom Dragan Antić koji ima kriminalnu grupu u Nemačkoj. "Tada nisam znao da je reč o Draganu Tešiću. Dva izvora sa kojima sam se vidu o Francuskoj, govorila su o različitim ubistvima na teritoriji SR Jugoslavije, odnosno SCG. Pošto me je interesovala ta tema počeo sam da se bavim istraživanjem ko je Dragan Antić. Moji izvori su mi potvrdili da je preč o osobi koja se zove Dragan Tešić i koja je do detalja ispričala o ubistvu novinara Pantića u Jagodini", kazao je Petrušić. Sve ovo Petrušić je, kako je ispričao u policiji 26. februara 2013. godini, prijavio godinu dana ranije nemačkim vlastima u Nirnbergu 19. juna 2012. godine, o čemu postoji zapisnik.
