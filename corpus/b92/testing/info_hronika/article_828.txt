> Izvor: B92
> Datum: petak 28.03.2014  
> Rubrika: info_hronika
> Naslov: Uhapšeni zbog ubistva u Beočinu
> Članak:

Novi Sad -- Novosadska policija uhapsila je četiri osobe, od kojih je jedna maloletna, za koje sumnja da su ubile Tatjanu Velimirović (72) u mestu Susek kod Beočina.
Posle napada u noći između 21. i 22. marta, meštanka Suseka Tatjana Velimirović nađena je mrtva u svojoj kući, a njena majka Milena Mijalčić (92) teško povređena.
Uhapšeni su Dragan S. (31) iz Šapca, njegova nevenčana supruga Jasmina N. (35) iz Negotina, Keman N. (47) iz Šapca i maloletni S.V. (17). Trojica uhapšenih muškaraca terete se da su direktni izvršioci zločina, a žena se tereti za pomaganje. Osumnjičeni se terete da su brutalno pretukli i zadavili Tatjanu Velimirović, dok je njena majka preživela. Napadači su i opljačkali ubijenu Tatjanu, sa koje su skinuli zlatne minđuše, a pokradene su još neke stvari iz kuće, ali vrednosti ne veće od oko 3.000 dinara. Novosadska televizija je prenela da je maloletni S.V. boravio neko vreme kod ujaka u Suseku i svojim saučesnicima rekao koju kuću da odaberu za pljačku. Hapšenje su zajedno izveli pripadnici novosadske i šabačke kriminalističke policije.
