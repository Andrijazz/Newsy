> Izvor: B92
> Datum: sreda 26.03.2014  
> Rubrika: info_hronika
> Naslov: Izgorela žena u stanu punom otpada
> Članak:

Majdanpek -- U požaru koji je danas po podne izbio u stanu jedne višespratnice u ulici Omladinskih brigada u Majdanpeku, nastradala je K.V. (40) iz tog grada.
"U stanu smo pronašli ugljenisano telo ženske osobe, ali zbog velike količine dima i vode nismo uspeli da priđemo", rekao je novinarima dr Iva Nikolić, lekar Hitne pomoći majdanpečkog Doma zdravlja.
Prema prvim pretpostavkama, požar je izazvala upaljena grejalica u stanu u kome se, po rečima komšija, nalazila velika količina otpada. K.V. se sa porodicom pre nekoliko godina doselila sa Kosova i u svom stanu je čuvala veliku količinu otpada i starih flaša, zbog čega su stanari u više navrata uzalud alarmirali komunalnu inspekciju. Stanari kažu da su vatrogasci na mesto požara stigli sa malim zakašnjenjem, ali zbog nedostatka radne snage i opreme, požar su počeli da gase tek kada im je u pomoć pritekla ekipa firme "Tesla" sa dizalicom, kao i mehanizacija Rudnika bakra u Majdanpeku. Pored stana u kome je izgorela K.V., u ovom požaru izgoreo je i ceo krov zgrade, a mnogi stanovi su poplavljeni.
