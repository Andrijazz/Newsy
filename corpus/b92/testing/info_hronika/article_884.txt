> Izvor: B92
> Datum: sreda 2.04.2014  
> Rubrika: info_hronika
> Naslov: Sud u Prešovu: Sadiki ide u zatvor
> Članak:

Preševo -- Regionalni sud u Prešovu odbio je danas žalbu Bakija Sadikija i poslao definitivno tog šefa kosovsko-albanske mafije u Slovačkoj u zatvor na 22 godine.
On je dobio 22 godine prema prvostepenoj presudi, zbog šverca 120 kilograma heroina 2007. i 2008.
Presuda prvostepenog suda je tako postala pravosnažna a sud ga na izdržavanje kazne šalje u zatvor sa maksimalnim obezbeđenjem.
Prvi put je Sadiki za šverc 120 kilograma heroina u šest pošiljki jeftine sportske obuće prvo iz Poljske a zatim iz Turske, koji je njegova grupa dalje švercovala i prodavala u Švajcarskoj i Italiji osuđen 2011. u odsustvu. Neposredno pred raciju u njegovom pansionu i kući u Tatrama u zimu 2010. godine, Sadiki koji je poznat po vezama u slovačkom pravosuđu uspeo je da pobegne iz Slovačke i sakrije se na Kosovu, gde ga je u maju te godine uz pomoć Interpola otkrila slovačka policija. Peripetije oko izručenja počele su kada je tadašnja slovačka vlada zatražila da Sadikija uhapsi i izruči Srbija, pošto Slovačka ne priznaje Kosovo, a tek sledeća vlada zatražila je saradnju direktno od Euleksa, ali Sadiki je u međuvremenu nestao. Otkriven je ponovo konačno u jesen 2012. godine u Gnjilanu, gde su ga lokalna policija i Euleks uhapsili a Kosovo je pristalo da ga izruči, iako Slovačka ne priznaje vlasti u Prištini, ali pod uslovom da mu se sudi ponovo, jer je osuđen na 22 godine robije u odsustvu a njegovi saučesnici na 15 godina. U Slovačkoj je to izazvalo veliki skandal, kako to da zemlja koju Slovačka ne priznaje može da postavlja uslove za izručenje, međutim, Sadikiju je suđeno ponovo u jesen prošle godine i sredinom decembra 2013. godine je ponovo osuđen na istu kaznu od 22 godine. Od izručenja Bakija Sadikija vlasti drže u istražnom zatvoru kako ne bi ponovo pobegao ili zastrašivao svedoke.
