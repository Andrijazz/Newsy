> Izvor: B92
> Datum: sreda 9.04.2014  
> Rubrika: info_hronika
> Naslov: Veljović: Ubistvo Rakonjca poruka
> Članak:

Beograd -- Ubistvom Radeta Rakonjca, bivšeg Arkanovog telohranitelja, šalje se poruka i nije isključen pokušaj osvete, izjavio je direktor srpske policije Milorad Veljović
Ubistvom Radeta Rakonjca, bivšeg telohranitelja Željka Ražnatovića Arkana, šalje se određena poruka i nije isključeno da će biti pokušaja osvete, izjavio je danas direktor srpske policije Milorad Veljović.
On je naglasio da će policija učiniti sve da do toga ne dođe i dodao da se moraju preduzeti maksimalne mere da se to ubistvo što pre reši. "Ovo ubistvo nije obično, nego ubistvo koje šalje neku drugu poruku i mi smo svesni tih činjenica. Ovo je planirano ubistvo, ima neki svoj cilj i nama je jasno šta je cilj i motiv, ne želimo to da prepustimo slučaju", rekao je Veljović Tanjugu posle sastanka sa kolegama iz Republike Srpske i Crne Gore. Veljović je takođe izjavio posle sastanka sa kolegama iz Crne Gore i Republike Srpske da očekuje još jednu akciju hapšenja, pošto su na sastanku razmenjene ne samo informacije u vezi sa ubistvom Radeta Rakonjca u Beogradu, već i svih dogadjaja koje se tiču kriminala na području tri zemlje. Prema oceni Veljovića, kroz taj sastanak i rad potvrđeno je da ipak preventivno delovanje mora biti prevashodno, jer nije za "ne očekivati da može da dođe i do drugih ubistava". Prema njegovim rečima, dogovoreno je i da će se za svako krivično delo koje se desi u Srbiji, Crnoj Gori ili RS organizovati zajednički timovi koji će raditi na njihovom rasvetljavanju, što znači da će, ukoliko je krivično delo izvršeno u Crnoj Gori, biti uključeni operativci iz Srbije i po potrebi iz RS Policija garantuje bezbednost svakom građaninu, naglasio je Veljović i dodao da je siguran da policija svoj posao odrađuje u skladu sa zakonom i da u potpunosti kontroliše situaciju. Prema njegovim rečima, sva takva krivična dela nisu vezana samo za teritoriju jedne države, nego i šire, i zbog toga se i smatra da je ta poruka i veliko upozorenje policiji. Veljović je, međutim, naglasio da se neće stati samo na onome što je do sada preduzeto u vezi sa ubistvom Rakonjca, već da će policijske akcije biti šire i trajnog karaktera. Uz napomenu da su danas na sastanku došli do određenih novih saznanja i činjenica kroz razmenu inofrmacija, Veljović je najavio da će ta saradnja biti nastavljena vrlo intenzivno. Veljović je podsetio da je prošle godine sa kolegom iz Crne Gore Slavkom Stojanovićem potpisao sporazum o formiranju zajedničkih timova i dodao da je još jednom konstatovano da će aktivnosti timova narednih dana biti pojačane i da će oni raditi na akcijama koja će biti trajnog karaktera. "Neće biti granica, ni prepreka, to važi i za kolege iz RS, želimo da zajedničkim radom doprinesemo tome da nijedan kriminalac na području Srbije, Crne Gore, Republike Srpske, Federacije Bosne i Hercegovine i šire, ne može biti bezbedan", istakao je Veljović. On je naglasio da se to pre svega temelji na činjenici da će policijska saradnja, ako funkcioniše kako treba a, kako je istakao, funkcioniše na izuzetnom nivou, dati razultate i da se mogu sa uspehom rezrešavati i najteži slučajevi. Direktor srpske policije takođe smatra da ubistvo, kakvo je ubistvo Rakonjca, podrazumeva određenu destabilizaciju, ali i da ti kriminalni klanovi koji su ga izveli šalju jedni drugima poruku i da policija ne sme da dozvoli da oni i njihovi "logističari" preuzmu primat u odnosu na bilo koju državu ili policiju. "Moramo dokazati da država funkcioniše u tom delu i da pošaljemo poruku građanima i Srbije, Crne Gore, Republike Srpske i šire da je ovo područje bezbedno i da njihove policije moraju biti faktor stabilnosti na ovom području. Bitno je i to da nema prepreka u saradnji policija i da pošaljemo poruku javnosti da nema mesta gde će se bilo koji kriminalac skloniti, a da ga bilo koja policija ili država zaštiti", rekao je Veljović. Ukazujući da jedno ubistvo u Beogradu sigurno ima reperkusije u Crnoj Gori i u Republici Srpskoj, Veljović je naglasio da policija to neće dozvoliti, ali ipak nije mogao da isključi mogućnost da dođe do određenih likvidacija. "Takođe je činjenica da smo mi kao policija spremni i da ćemo odgovoriti na svaki takav atak", dodao je on. Direktor Uprave policije MUP Crne Gore Slavko Stojanović rekao je da je potvrđena prijateljska i partnerska saradnja, razmenjen kvalitetan fond operativnih informacija kojima raspolažu policije tri zemlje i da se na osnovu već potpisanih protokola nastavlja vrlo intenzivna saradnju kroz konkretizovanje aktivnosti policijskih istražnih timova. "Nećemo dozvoliti destabilizaciju regiona, siguran sam da smo sa početnim informacijama već na putu da vrlo preventivno, u određenoj meri i shodno potrebnoj dinamici represivno delujemo, i da suzbijemo svaki vid organizovane kriminalne aktivnosti na području tri zemlje", rekao je Stojanović. On je takođe potvrdio da su Slobodan Šaranović i Ratko Koljenšić, osumnjičeni za učestvovanje u ubistvu Nikole Bojovića, uhapšeni kao rezulat saradnje tužilaštava Srbije i Crne Gore. Stojanović je naveo da se "na osnovu konkretnih aktivnosti i raznih operativnih informacija i pre svega vrlo kvalitetne saradnje dve tužilačke organizacije Srbije i Crne Gore, sinoć ušlo u postupak lišavanja slobode Šaranovića i Koljenšića na osnovu naredbe o lišavanju slobode zamenika vrhovnog državnog tužioca Crne Gore". "Mislim da tim postupkom i jedna i druga država pokazuju ozbiljnost kada je reč o aktuelnom predmetu", rekao je on. Stojanović je precizirao da će će vrlo brzo, u narednih nekoliko dana, fond operativh inforamcija koje su danas razmenjene "biti stavljen na prvu operativnu upotrebu" upravo na sastanku u Crnoj Gori, a pomoćnik dikretora Uprave policije Crne Gore za sektor kriminalističke policije Milan Tomić naveo da su zajednički istražni timovi dali kvalitetne rezultate u prethodnom periodu i će biti nastavljeno sa tom aktivnošću. "Prepoznali smo zajedničke ciljeve, interese u pogledu borbe protiv organizovanih kriminalnih grupa koje deluju na prostoru sve tri države, a razmena podataka i ostale aktivnosti koje ćemo preduzimati će vam pokazati da smo potpuno odlučni da svaki vid kriminala sprečimo na sve tri teritorije", rekao je Tomić. Načelnik Uprave kriminalističke policije MUP RS Zoran Mandić ukazao je da se pre 10 -15 godina vodio pravi rat organizovanih kriminalnih grupa, koje su u tom periodu bile jake, upravo zbog toga što su bile organizovano povezane, dok je policija uvek kaskala za događajima i retroaktivno delovala. Te grupe, dodao je Mandić, međusobno su se obračunavale u vezi sa tokovima organizovanog kriminala, a ubistva su bila samo posledica tih sukoba. "Danas smo svesni da moramo da sarađujemo i proaktivno delujemo i da svaki ovaj događaj, s obzirom da je posledica tokova organizovanog kriminala, može imati refleksiju na bilo kom našem području, bez obzira gde se dogodio", rekao je Mandić. Prema njegovim rečima, policija RS je svesna da dok pomaže kolegama iz Srbije, "možda pravi razlozi leže u Crnoj Gori, a da su izvršioci možda iz RS". O značaju međupolicijske saradnje govorio je i načelnik Policijske uprave za grad Beograd Veseliln Milić, koji je istakao da je današnjim sastankom dokazano da policija ide u korak sa vremenom, ukazavši da ubistvo Radeta Rakonjca nije samo "problem Beograda i Srbije". On je podsetio da kriminalci i organizovane kriminalne grupe nemaju granice, a da je sastanak sa čelnim ljudima policije Srbije, Crne Gore i RS pokazao da policija ide ukorak sa tim vremenom i da će preduzeti sve da to spreči i da krivično delo teškog ubistva rasvetli. "Pokazali smo da ni mi nećemo poznavati nikakve granice, da su određeni protokoli i saradnje na najvišem nivou i da ćemo vrlo brzo saopštiti javnosti ko su nalagodavci i izvršioci tog krivičnog dela", dodao je Milić. Na pitanje kako on vidi to što se ubistvo desilo usred dana, u širem centru Beograda, Milić kaže da to ukazuje na motiv i dodaje da se intenzivno radi na utvrđivanju svih realnih činjenica i dokaza. Načelnik kriminalištičke policije Srbije Rodoljub Milović rekao je da je to bio samo jedan u nizu sastanaka koji nije bio samo puka razmena podataka, već se došlo do nekih novih indicija i saznanja i da sada sve to treba analitički obraditi. "Ovde je akcenat stavljen na kvalitetniju i malo jaču saradnju, na to da se izbegne onaj momenat formalnog nastupa i da spustimo tu saradnju na niži, operativni nivo", rekao je Milović. Sastanku je prisustvovao i načelnik Uprave kriminalističke policije Kriminalistička uprava za grad Beograd Nebojša Marković. Rakonjac je ubijen 2. aprila u kafiću u Zvečanskoj ulici, u Beogradu.
