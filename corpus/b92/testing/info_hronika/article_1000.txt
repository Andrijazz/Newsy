> Izvor: B92
> Datum: petak 11.04.2014  
> Rubrika: info_hronika
> Naslov: MUP:Istražujemo kako je slupan auto
> Članak:

Sremska Kamenica -- Direktor policije Milorad Veljović izjavio je da MUP istražuje okolnosti pod kojima je slupan automobil predsednika Srbije mercedes GL 500.
"Sigurno je da se radi o propustu sa bezbednosnog aspekta. Ja sam dao nalog da se izvrše provere do kraja i mislim da je nedopustivo da takav auto ne bude na neki način obezbeđen 24 časa. Mi ćemo kao policija izvrštiti sve provere i sigurno da neko mora zbog ovoga da snosi odgovornost i posledice", kaže Milorad Veljović.
Premijer i ministar policije Ivica Dačić kaže da se ne može govoriti o bezbednosnom propustu, jer je automobil bio na redovnom servisu u ovlašćenom servisu. "Prema tome, to nije propust bezbednosnih službi. Automobil je bio na testiranju posle nabavljene opreme, koju je inače jako teško nabaviti. Kao što znate reč je o blindiranom autu. Inače, imamo problem sa tim blindiranim automobilima, ne samo predsednikovim, već za sva štićena lica. Naravno, ovde je propust onih kojima je auto predat. Šteta je velika i ta šteta će sigurno biti nadoknađena", rekao je Dačić i dodao da se drugi takav automobil, koji je u MUP-u, ne koristi baš zbog delova koji se ne mogu tako lako nabaviti. On kaže da ne određuje ko će da dežura pored služenog vozila predsednika, jer predsednik Republike ima ljude koji se brinu o njegovoj bezbednosti i oni su procenili kako će se taj remont uraditi. Radnik Mercedesovog servisa u četvrtak ujutru slupao je blindirano službeno vozilo predsednika Srbije Tomislava Nikolića. Udes se dogodio tokom probne vožnje, nakon izvršene zamene guma na presednikovom mercedes brabusu 500 GL. Reč je o blindiranom automobilu vrednom milion evra, koji je Srbiji u januaru 2013. godine poklonio šeik Abu Dabija. Na vozilu je načinjena totalna šteta. Direktor policije Milorad Veljović kaže da je zaista čudno da se tako nešto desi u servisu kakav je Mercedesov, ali da to ne oslobađa policiju od odgovornosti. "To je zaista čudno za njih, za Mercedesov servis. Ali to nije opravdanje za nas kao policiju, jer policija nije smela da dozvoli da se takav auto, kao prvo radi se o blindiranom autu velike vrednosti i kao drugo radi se o automobilu u kojem se vozi štićeno lice - predsednik države, dakle to vozilo ne sme nijednog trenutka da bude van kontrole", rekao je Veljović odgovarajući na pitanje novinara koji su u Sremskoj Kamenici u Centru za policijsku obuku pratili promociju 10. klase. Savetnica predsednika Srbije Stanislava Pak izjavila je da je vozilo korišćeno u pratnji predsednika koje je juče oštećeno u saobraćajnom udesu predato na servisiranje uz poštovanje svih propisanih procedura. "Vozilo je predato Mercedesovom servisu, obavljen je i primljen zapisnik o primopredaji, posle čega su serviseri pristupili popravci vozila i desilo se da je prilikom testiranja vozač izašao na ulicu i da je autobus udario vozilo", objasnila je Pak okolnosti pod kojima se udes dogodio. Ona je za RTS naglasila da je reč o vozilu koje je bilo u pratnji predsednika Srbije, odnosno da ga on nije lično koristio. "Sve procedure vezano za primopredaju su ispoštovane i bezbednost predsednika nijednog trenutka nije bila ugrožena", rekla je Pak. Osvrćući se na mišljenje pojedinih bezbednosnih analitičara da je vozilo trebalo da bude pod celodnevnim nadzorom, Pak je objasnila da je to nemoguće, jer su vozila iz predsednikove pratnje ponekad i nekoliko meseci na popravci. "Važno je da se, kada se vozilo posle zapisnika primi, uradi kontradiverziona i antiprislušna kontrola vozila i nakon toga ga obezbedjenje preuzima i ono je u funkciji", rekla je Pak. Ona nije mogla da govori o stepenu oštećenja vozila i tome da li ga je moguće ponovo dovesti u vozno stanje.

Kriminolog Zlatko Nikolić smatra da je napravljen bezbednosni propust u slučaju kada je slupan službeni blindirani automobil predsednika Srbije jer, kako kaže, nisu poštovane uobičajne procedure za tu vrstu servisa. Nikolić je rekao Tanjugu da se u slučaju i servisiranja automobila koje koriste najviši državni zvanični poštuju utvrdjene procedure po kojima ispred i iza tog vozila treba da budu druga posebno obeležena vozila. "Ako hoćete da štitite bilo koju ličnost, pa i predsednika Srbije onda štitite i vozila koja koristi, objekte u kojima boravi...", rekao je Nikolić. On je, povodom različitih mišljenja o tom slučaju koja su ranije danas izneli premijer i ministar unutrašnjih poslova u tehničkoj vladi Ivica Dačić i direktor policije Milorad Veljović ocenio da je prvi čovek policije u pravu. "Veljović je sigurno u pravu...u konkretnom slučaju blindirani predsednički automobil ne bi bio slupan da su ispred i iza njega bila dva propisno obeležena vozila iz pratnje", rekao je Nikolić.
