> Izvor: B92
> Datum: sreda 2.04.2014  
> Rubrika: info_hronika
> Naslov: Priveden zbog napada na člana URS-a
> Članak:

Vranje -- Vranjska policija podnela je krivičnu prijavu protiv Milana J. zbog sumnje da je učestvovao u prebijanju člana URS u Vranjskoj Banji Tomislava Milovanovića.
Milan J. se sumnjiči da je sa još tri za sada policiji nepoznate osobe 9. februara fizički napao Tomislava Milovanovića u dvorištu njegove porodične kuće u Vranjskoj Banji i naneo mu lake telesne povrede.
Iz policije je saopšteno da se preduzimaju intenzivne mere na identifikovanju ostalih napadača na Milovanovića. Ccetvorica napadača, koji su koristili i bejzbol palice, Milovanovića su tukli uz pretnje "da pazi šta radi jer ima ženu i decu". Tomislav Milovanović je kao odbornik gradske opštine Vranjska Banja dan pre napada bio jedan od onih koji su formirali novu vlast u toj opštini koju sada čine NDS, SNS i URS, dok je SPS, koja je do tada bila osnov vladajuće koalicije, ostala u opoziciji. Potpredsednica URS-a Verica Kalanović, koja je odmah nakon napada obišla povredjenog Milovanovića, napad na člana stranke ocenila je kao politički i prozvala ministra unutrašnjih poslova Ivicu Dacića da se povodom njega oglasi, navodeći da je ako se ne nadju počinioci "Srbija samo na papiru na putu ka Evropskoj uniji".
