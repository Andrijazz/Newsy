> Izvor: B92
> Datum: Hronika		| četvrtak 10.04.2014  |  13:43
> Rubrika: info_hronika
> Naslov: VB: Osuđen kriminalac iz Srbije
> Članak:

London/Beograd -- Ivan Mančić, kriminalac poreklom iz Srbije, osuđen je u Londonu na 9 i po godina zatvora zbog više teških krivičnih dela izemđu ostalog i trgovine kokainom.
Zatvorska kazna mu je izrečena zbog krivičnih dela puštanja u promet narkotika A klase (kokain), posedovanja imovine stečene kriminalom, neovlašćenog posedovanja vatrenog oružja i posedovanja falsifikovanih ličnih dokumenata.
Mančić je uhapšen u maju 2013. godine, a na suđenju održanom prošle nedelje u Londonu priznao je krivicu, prenela je ambasada Srbije u Velikoj Britaniji. U istrazi koja je prethodila suđenju su učestvovali Nacionalna agencija za borbu protiv kriminala (NCA) i Metropoliten policija, uz podršku Ministarstva unutrašnjih poslova Republike Srbije. U sklopu iste akcije uhapšen je i državljanin Crne Gore Žarko Pejović. Pejović je osuđen na 30 meseci zatvora zbog puštanja u promet narkotika B klase (kanabis), posedovanja imovine stečene kriminalom i posedovanja falsifikovanih ličnih dokumenata. Ove sudske presude potvrđuju da će krivična dela u vezi sa posedovanjem vatrenog oružja u Velikoj Britaniji ubuduće biti oštro sankcionisana.
