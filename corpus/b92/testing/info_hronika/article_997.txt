> Izvor: B92
> Datum: petak 11.04.2014  
> Rubrika: info_hronika
> Naslov: Porodica se udavila nakon nesreće
> Članak:

Zvečan -- Pet članova jedne porodice, među kojima je dvoje dece, stradalo je u udesu na magistralnom putu Kosovska Mitrovica- Leposavić u mestu Savina Stena kod Zvečana.
Radi se o porodici iz sela Vuče, kod Leposavića.
Kako javlja Beta, poginuli su članovi porodice - otac V.G. (46), majka V.D.(37) i njihovo dvoje maloletne dece od šest i 13 godina. Stradala je i rođaka V.S (46), koja je kako, piše Blic, sestra vozača.
Regionalni šef operative Kosovske policije Željko Bojić izjavio je Tanjugu da je patrola saobraćajne policije jutros oko 9.45 sati dobila informaciju da je u mestu Savina Stena došlo do saobraćajne nesreće. Ekipe su odmah izašle na mesto nesreće radi uviđaja, ali je utvrđeno da je svih pet osoba koje su bile u vozilu već mrtvo. "Njihova tela prebačena su u Zdravstveni centar u Kosovskoj Mitrovici radi pokušaja reanimacije", rekao je Bojić. On je dodao da je u pitanju vozilo marke folksvagen polo. Direktor Zdravstvenog centra u Kosovskoj Mitrovici Milan Ivanović izjavio je Tanjugu da je troje odraslih i dvoje dece danas prebačeno u bolnicu bez znakova života. "Stradali su smrtno svih petoro. Stradali su u saobraćajnoj nesreći. Smrt je nastupila davljenjem u reci Ibar, posle sletanja sa puta", rekao je Ivanović. Na teritoriji opština Leposavić, Kosovska Mitrovica, Zubin Potok i Zvečan sutra će biti Dan žalosti zbog pogibije pet osoba u saobraćajnoj nesreći kod Srbovca, dogovorili su se večeras predstavnici lokalnih samouprava na severu Kosova. Lokalne samouprave četiri opštine dogovorile su se da se 12. april proglasi Danom žalosti na teritoriji tih opština zbog saobraćajne nesreće u kojoj su nastradali V.G (46), V.S (46), V.D (37) i dvoje maloletne dece od 13 i šest godina.


