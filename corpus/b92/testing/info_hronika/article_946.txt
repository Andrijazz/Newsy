> Izvor: B92
> Datum: ponedeljak 7.04.2014  
> Rubrika: info_hronika
> Naslov: NS: Izazvao više nesreća, pa bežao
> Članak:

Novi Sad -- Vozač automobila dubrovačkih registracija izazvao je u Novom Sadu više saobraćajnih nesreća u toku samo jedne večeri, nakon čega je pokušao da pobegne.
U saopštenju novosadske policije se navodi da je državljanin Hrvatske M.K. (32), zajedno sa svojim suvozačima M. K. (24) i I. J. (26), takođe hrvatskim državljanima, pritom upravljao vozilom koje je predmet krivičnog dela i nalazi se na Interpolovoj poternici.
Vozač je odbio alkotest, a zbog pet saobraćajnih prekršaja Prekršajni sud osudio ga je na novčanu kaznu od 300.000 dinara i jednogodišnju zabranu vožnje na teritoriji Srbije, piše u saopštenju. Isti sud je vozaču izrekao meru otkaza boravka i zabrane ulaska u Srbiju u trajanju od dve godine, a njegovim suvozačima od godinu dana. Dodaje se da je M. K. osuđen i zbog vožnje bez vozačke dozvole za tu kategoriju, zbog izazivanja saobraćajnih nezgoda posle kojih je bežao sa lica mesta, kao i zbog pokušaja da pobegne od saobraćajne patrole. Policija je saopštila i da su njegovi saputnici, koji su narušavali javni red i mir i za koje je alkotestom utvrđeno da su bili pijani, novčano kažnjeni u iznosima od 19.000 i 11.000 dinara.
