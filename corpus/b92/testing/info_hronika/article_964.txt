> Izvor: B92
> Datum: utorak 8.04.2014  
> Rubrika: info_hronika
> Naslov: Funkcioner pijan polupao inventar
> Članak:

Novi Sad -- Savetnik direktora novosadskog Javnog pogrebnog preduzeća "Lisje" sumnjiči se da je polupao inventar u restoranu tog preduzeća i vređao zaposlene.
Kako prenose aganecije savetnik Dragiša Vasiljević je čak pretio prisutnima da će ih "pobiti kalašnjikovim".
Pomoćnik direktora, Vladimir Gvojić, i šef službe gradskog groblja, Dalibor Kekić, obavestili su dopisom direktora "Lisja" Stojana Ivaniševića šta se desilo u restoranu i zatražili sankcije za tog savetnika za komercijalne poslove.
"Ko će da nadoknadi štetu koja je nastala toga dana, jer veliki deo inventara je potpuno uništen, kao i sama sala? Osuđujemo ponašanje savetnika i pomoćnika direktora koji ćute iz straha da ne izgube pozicije u firmi", piše u dopisu u koji je agencija Beta imala uvid. Na slavlju u JKP "Lisje", kada su dodeljivane zahvalnice dugogodišnjim radnicima tog preduzeća, Vasiljević je pijan prekinuo proslavu, bacao pladnjeve s hranom, vređao, pretio i radnicima otimao iz ruku i cepao zahvalnice - kazali su Beti izvori iz "Lisja" koji su želeli da ostanu anonimni, u strahu od gubitka posla. Dodali su da je iste noći, nakon incidenta, restoran okrečen, da bi spremno dočekao naredni radni dan i mogao da posluži kao prostorija za daće. Vasiljević nije bio dostupan za razgovor sa novinarima, kao ni direktor "Lisja" Stojan Ivanišević. Miroslav Parović, predsednik "Treće Srbije" čiji kadrovi upravljaju "Lisjem", rekao je da mu to liči na "orkestriranu kampanju" i "hajku" protiv tog funkcionera. Pre nešto više od mesec dana, Dragiša Vasiljević je optužen da je pijan automobilom jurio Bulevarom oslobođenja u Novom Sadu, prošao kroz tri crvena svetla, a potom se svađao i vređao saobraćajce od kojih je bežao i koji su jedva uspeli da ga zaustave. Protiv njega je podneta krivična prijava zbog sumnje da je ometao ovlašćeno službeno lice u obavljanju poslova bezbednosti. Podnet je i zahtev za pokretanje prekršajnog postupka, zbog nasilničke vožnje i upravljanja vozilom pod dejstvom alkohola. Mediji su tada preneli da je Vasiljević, pre političkog angažmana, i sam bio policajac, ali da je otpušten iz službe.
