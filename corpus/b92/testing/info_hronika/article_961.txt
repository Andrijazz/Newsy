> Izvor: B92
> Datum: utorak 8.04.2014  
> Rubrika: info_hronika
> Naslov: Čeković pravosnažno oslobođen
> Članak:

Beograd -- Apelacioni sud pravosnažno oslobodio bivšeg direktora JP Jugoimport SDPR Jovana Čekovića optužbi da je zloupotrebom službenog položaja oštetio to preduzeće.
Tom presudom potvrđena je oslobađajuća presuda Čekoviću Višeg suda u Beogradu, objavljeno je na sajtu Apelacionog suda.
Bivši direktor Jugoimporta je bio optužen da je od 1999. do 2002. jednom grčkom državljaninu pribavio imovinsku korist od oko 3,9 miliona američkih dolara, tako što je bez odluke Upravnog odbora tog preduzeća i saglasnosti Savezne vlade SRJ, vlasniku grčke firme omogućio promenu vlasničke strukture sa 19,5 na 59,33 odsto, a potom mu predao svu dokumentaciju kako bi prikrio delo. Čeković je slobođen i optužbi da je u jesen 2002. izdao nalog da se sa računa SDPR-a u Libiji prenese 400.000 američkih dolara na račun jedne firme u Monroviji (Liberija), sa kojom SDPR nije imao nikakv poslovni odnos. U obrazloženju odluke, Apelacioni sud navodi da je odbio kao neosnovanu žalbu višeg tužioca u Beogradu i potvrdio prvostepenu presudu, jer nije dokazano da je Čeković izvršio pomenuta krivična dela.
