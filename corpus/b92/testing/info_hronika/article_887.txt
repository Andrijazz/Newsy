> Izvor: B92
> Datum: sreda 2.04.2014  
> Rubrika: info_hronika
> Naslov: Potvrđena optužnica protiv Bubala
> Članak:

Beograd -- Apelacioni sud potvrdio je optužnicu Tužilaštva za organizovani kriminal protiv bivšeg ministra privrede Predraga Bubala i drugih lica, saopšteno je iz suda.
Prvostepenim rešenjem od 10. marta, optužnicom su, pored Bubala, obuhvaćeni Miodrag đorđević, Aleksandar Gračanac, Goran Mrđa, Aleksej Misailović i Jasmina Dragutinović, zbog krivičnog dela zloupotreba službenog položaja, u saizvršilaštvu, te Dušan Kosovac i Miroslave Drobac, zbog krivičnog dela zloupotreba položaja odgovornog lica, u saizvršilaštvu.
Prema Apelacionom sudau, prvostepeni sud je u obrazloženju odluke kojim je potvrđena navedena optužnica dao dovoljno jasne i argumentovane razloge da ima dovoljno dokaza da se, osnovana sumnja da su okrivljeni učinili krivična dela, podigne na nivo opravdane sumnje. To je neophodan uslov za podizanje optužnice, te u tom smislu nije potrebno ni bolje razjašnjenje stvari da bi se ispitala njena osnova, jer dokazi prikupljeni u istrazi, po svom kvalitetu, daju osnova za zaključak da su okrivljeni opravdano sumnjivi za krivična dela koja su predmet optužbe, odnosno dovoljni su za zaključak o postojanju opravdane sumnje koja opravdava iznošenje ove krivično - pravne stvari pred sudom, navedeno je u saopštenju.
