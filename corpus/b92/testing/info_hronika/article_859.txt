> Izvor: B92
> Datum: ponedeljak 31.03.2014  
> Rubrika: info_hronika
> Naslov: LE: Uhapšeni napadači na studenta
> Članak:

Leskovac -- Policija uhapsila dvojicu mladića iz Leskovca zbog sumnje da su 25. marta bez povoda pretukli studenta iz tog grada Nikolu Kalanju (23), saopštila je policija.
U saopštenju se navodi da su uhapšeni i predati Osnovnom javnom tužiocu E.K. (19) i E.S. (19) iz Leskovca.
Oni se terete da su 25. marta oko 23.00 u Ulici doktora Jovana Kašikovića bez povoda fizički napali i pretukli Kalanju.
Napadnuti je teško povređen i leči se u Kliničko-bolničkom centru u Nišu. Kalanj je ustvrdio da su ga tukli mladići romske nacionalnosti. Posle napada na Kalanju i još trojicu Leskovčana srpske nacinalnosti u poslednje dve nedelje, predstavnici Policijske uprave i lokalne samouprave organizovali su sastanak sa prvacima romske zajednice u Leskovcu. Na sastanku je, kako saznaje agencija Beta, ocenjeno da incidenti nisu etnički motivisani, već da su za njih odgovorni "huligani". Dogovoreno je i da se preveniraju eventualni novi incidenti, kao i da policija pojača patrole u tri romska naselja u Leskovcu.
