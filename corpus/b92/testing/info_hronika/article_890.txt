> Izvor: B92
> Datum: sreda 2.04.2014  
> Rubrika: info_hronika
> Naslov: Čanak ne priznaje krivicu
> Članak:

Novi Sad -- Lider LSV Nenad Čanak rekao je na suđenju za incident ispred kafane "Tako je suđeno" da ne priznaje krivicu, prenosi 021.
Kako se izjasnio, priznaje samo ono što je naveo u istrazi, ali ne i ono što stoji u optužnici.
Čanak je optužen za nasilničko ponašanje u septembru 2012. godine ispred kafane "Tako je suđeno", kada je prebijen Pavle Lešanović iz Beograda.
Lešanović je optužio lidera LSV da ga je sa dvojicom telohranitelja pretukao ispred te kafane, čiji je vlasnik Danilo Ikodinović. Lider LSV je priznao da je tukao Lešanovića pesnicama i to jer je ovaj Beograđanin nasrtao na njegovu bratanicu, koja je bila u kafani. Čanak je rekao da je ovo politički proces i da je on medijski osuđen. Osim ovoga, kazao je da neće više davati izjave. Suđenje je u toku, a trenutno Lešanović pred sudom govori šta se dogodilo.

Prethodno ročište 31. januara bilo je odloženo, jer se Čanak, kako je obrazložio njegov branilac, povredio, a priložio je i preliminarni lekarski izveštaj iz Kliničkog centra Vojvodine i time opravdao nedolazak klijenta. Na insistiranje Lešanovićevog zastupnika, sudija Tamara Kucurac je predočila da je u nalazu navedena povreda zadobijena prilikom pada. Sudija je zatim zatražila veštačenje povreda konstatovanih u lekarskom izveštaju, kako bi se utvrdilo da li je on bio sposoban da prisustvuje pretresu. Čankov branilac Milan Đukić je, posle odlaganja glavnog pretresa pre dva meseca, rekao da će do početka suđenja da se utvrdi koliko je povreda noge njegovog branjenika ozbiljna. U istrazi povodom incidenta ispred kafane, u kojoj su prethodno obojica bili gosti, Lešanović je optužio lidera LSV da ga je s dvojicom telohranitelja pretukao i povredio. Čanak je u početku negirao incident, a kasnije je priznao da je tukao Lešanovića pesnicama i to jer je ovaj Beograđanin nasrtao na njegovu bratanicu koja je bila u kafani. Nekoliko dana kasnije podneo je ostavku na mesto poslanika u Skupštini Srbije. Na današnjem glavnom pretresu biće saslušani svedoci. Među njima je i nekadašnji vaterpolista Danilo Ikodinović, vlasnik kafane "Tako je suđeno", ispred koje se dogodio incident.
