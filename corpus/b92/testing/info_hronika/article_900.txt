> Izvor: B92
> Datum: Hronika		| četvrtak 3.04.2014  |  12:58
> Rubrika: info_hronika
> Naslov: Milović: Sprema se napad na UKP
> Članak:

Načelnik Uprave kriminalističke policije Rodoljub Milović rekao je da UKP slučajeve ne gleda kroz imena i prezimena, već se bori protiv korupcije.
Milović je govoreći za "Kurir" o "slučaju Peurača" i zameniku direktora BIA Draganu Markoviću Markoniju naveo i da postoje informacije da se priprema medijska kampanja uperena protiv direktora policije Milorada Veljovića i njega i da iza toga stoje oni kojima su se profesionalnim radom zamerili u poslednje vreme.
On je rekao da se "priča da neki Miškovići i neki Markovići nude pare" i da će biti uložena nezakonito stečena sredstva za napade na direktora policije i UKP, ali da policija ima jasno izabrane ciljeve koje će poštovati. Milović je poručio da u kriminalu koji se profesionalno istražuje ima i tih naručilaca. Na pitanje o izostanku reakcije BIA, on kaže: "Čuo sam se u ponedeljak s direktorom BIA, mislim da UKP ima njegovu podršku, a i cele agencije. Verovatno je kod njih ustaljena praksa da se ne oglašavaju. Ovde nema sukoba između Direkcije policije, UKP i BIA. Ubeđen sam u to da smo svi na istom putu borbe protiv korupcije i organizovanog kriminala." Milović je istakao da "ne postoji odnos prvih operativaca BIA i UKP, niti bilo šta lično" "Ovde postoji zakon, postoji UKP i postoje korumpirani visokopozicionirani funkcioneri službi bezbednosti. Za UKP ne postoji nikakav Markoni. Mi ne gledamo kroz imena i prezimena. Mi se borimo protiv korupcije. Ko je taj Markoni da udari na instituciju?", rekao je Milović i poručio Markoviću da iznese sve što ima o njemu, uz opasku da postoji pitanje da li je po zakonu "taj prvi operativac" skupio tajna dokumenta i snimke.
