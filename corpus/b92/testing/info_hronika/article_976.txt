> Izvor: B92
> Datum: sreda 9.04.2014  
> Rubrika: info_hronika
> Naslov: Ražnatovićeva oslobođena optužbi
> Članak:

Beograd -- Svetlana Ražnatović oslobođena je danas, zajedno sa zetom Predragom Ocokoljićem, krivice za napad na predsednika FK Mladi proleter Aleksandra Olarevića.
Sudija Danijela Koš oslobodila ih je optužbi, navodeći da nije dokazano da su izvršili krivično delo nasilničko ponašanje pretnjama Olareviću, koji je protiv njih podneo krivičnu prijavu, ali se nije pridružio krivičnom gonjenju.
Prvo osnovno tužilaštvo ima pravo da izjavi žalbu na ovu presudu Apelacionom sudu u Beogradu. Pred izricanje presude, u završnoj reči tužilac je predložio sudu da Ražnatovićevu kazni maksimalnom kaznom i uslovnu kaznu za Ocokoljića. Poznata pevačica zatražila je oslobađajuću presudu. "Ovo je bilo jedno mučno suđenje koje je trajalo četiri godine, bila sam pod velikim stresom, ali mi je zahvaljujući brojnoj publici, koja mi je od početka pružala podršku, bilo mnogo lakše da sve ovo prebrodim", rekla je pevačica po izlasku iz Palate pravde, a prenosi "Blic". Prema optužnici, Ražnatovićeva i Ocokoljić su u junu 2007. godine pretili Olareviću, vlasniku Mladog Obilića, a sukob između njih navodno je izbio zbog preuzimanja vlasništva nad ovim klubom sa Zvezdare. Tvrdi se da mu je Ražnatovićeva pretila, a da ga je Ocokoljić udario po licu. Na početku suđenja, oboje su negirali da su pretili Olareviću i da je između njih došlo do bilo kakvog fizičkog obračuna. Istakli su da su kod Olarevića došli kao legitimni predstavnici FK Obilić da mu uruče rešenje Ministarstva sporta od 15. maja 2007. o povraćaju u pređašnje stanje. Prema tom rešenju, koje je Olarević odbijao da primi zvaničnim putem, FK Mladi proleter dolazi u ingerenciju FK Obilić, kao Mladi Obilić, a on mora da momentalno napusti klub. U martu prošle godine, Tužilaštvo je odbilo predlog advokata Svetlane Ražnatović i Predraga Ocokoljića da uplate novac u humanitarne svrhe zarad odustajanja od krivičnog gonjenja. Ražnatovićeva je u februaru 2012. odslužila kaznu od jedne godine kućnog zatvora na koju je bila osuđena zbog protivpravnog prisvajanja dela novca od transfera fudbalera FK "Obilić" u inostrane klubove dok je bila predsednica tog kluba 2000. godine, i zbog nedozvoljenog držanja 11 pištolja. Do te kazne došla je nagodbom sa tužilaštvom. U martu joj se nastavlja suđenje po tužbi Vojislava Đurkovića iz Bijeljine koji tvrdi da mu pevačica duguje 116.000 evra, koje je pozajmio njenom pokojnom suprugu Željku Ražnatoviću Arkanu.
