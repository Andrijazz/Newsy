> Izvor: B92
> Datum: subota 5.04.2014  
> Rubrika: info_hronika
> Naslov: Beograd: Uhapšeni zbog droge
> Članak:

Beograd -- Beogradski policajci uhapsili su M.B.(1984) iz Beograda i državljanina Makedonije M.A.(1978), osumnjičene za neovlašćenu proizvodnju i prodaju droge.
M.B. je osumnjičen i za proizvodnju, nošenje i prodaju oružja i eksplozivnih materija, navodi se u saopštenju MUP-a.
Pretresanjem stanova u Beogradu, u kojima M.B. neprijavljeno boravi, policija je našla 107,17 grama kokaina, 6.932,21 grama marihuane, 750,32 grama amfetaminsulfata, 17,02 grama DMA, tri tablete ekstazija.
Nađeno je i 381,57 grama kreatina koji služi za uvećavanje količine opojne droge, jedna elektronska vaga za precizno merenje, jedan električni mikser koji je korišćen za mešanje droge, tri pištolja, 71.000 dinara, 4.325 evra i 50 funti, kao i dvestotinak komada municije različitog kalibra. Prilikom pretresa M.A, nađeni su 49,52 grama kokaina i dve tablete ekstazija. Vrednost zaplenjene droge na ilegalnom tržištu je oko 2.000.000 dinara. M.B. i M.A. će, uz krivičnu prijavu, biti predati dežurnom tužiocu Višeg tužilaštva u Beogradu, dodaje se u saopštenju MUP-a.
