> Izvor: B92
> Datum: ponedeljak 7.04.2014  
> Rubrika: info_hronika
> Naslov: "Branioci Miloševića" opet na sudu
> Članak:

Beograd -- Apelacioni sud ukinuo prvostepenu oslobađajuću presudu Siniši Vučiniću, Ratku Zečeviću, Saši Matiću i Dejanu Đikiću u slučaju ometanja hapšenja Miloševića 2001.
Predmet je vraćen Prvom osnovnom sudu u Beogradu na ponovno suđenje, s obzirom na to da su po nalaženju Apelacionog suda utvrđene bitne povrede krivičnog postupka.
Vučinić, Zečević, Marić i Đikić su bili optuženi da su 31. marta 2001. upotrebom vatrenog oružja u vili "Mir" u Beogradu teže ranili policajca, a lakše jednog foto-reportera suprotstavljajući se pokušajima hapšenja i izručenja Haškom tribunalu sada pokojnog predsednika Srbije i SRJ Slobodana Miloševića. Žalbu na prvostepenu presudu od 25. marta 2013. uložio je prvi osnovni tužilac u Beogradu. Kako su tada pisali beogradski mediji, postupak protiv prvooptuženog Bogoljuba Bjelice razdvojen je zbog njegove bolesti, koja ga je sprečavala da dolazi na suđenje.
