> Izvor: B92
> Datum: četvrtak 10.04.2014
> Rubrika: info_hronika
> Naslov: Na jugu Srbije ima još dosta mina
> Članak:

Bujanovac -- Direktor Centra za razminiranje Branislav Jovanović izjavio je da u opštinama Bujanovac i Preševo mina ima na 3,3 miliona kvadratnih metara zemljišta.
Po njegovim rečima, te površine su ograđene i obeležene, uz upozorenje za meštane, još od završetka sukoba na tom području 2001. godine.
U Bujanovcu je danas, u organizaciji Koordinacionog tela Vlade Srbije za opštine Preševo, Bujanovac i Medveđu, i Centra za razminiranje održana prezentacija problema s minama i drugim neeksplodiranim ubojnim sredstvima.
Jovanović je za agenciju Beta izjavio da je u opštinama Bujanovac i Preševo obeleženo devet lokacija gde se sumnja da mina ima u grupama. "U opštinama Bujanovac i Preševo je od 2007. godine do danas očišćeno po oko milion kvadratnih metara zemljišta koje je bilo pod kasetnom municijom i minama. U toku je uklanjanje mina kod sela Cerevajka u opštini Preševo, koji je u završnoj fazi uz pomoć donacije SAD", kazao je Jovanović. Jovanović je naveo da Centar za razminiranje stalno ponovo obeležava lokacije gde građani često uklanjaju i lome table sa upozorenjima. "Na svih devet lokacija stalno obavljamo izviđanje i reizviđanje jer svaki put kada izađemo na teren saznamo nešto novo, pa u skladu sa tim te lokacije smanjujemo ili povećavamo", rekao je Jovanović. Po podacima Opštinskog centra za vanredne situacije u Bujanovcu, od zaostalih kasetnih bombi i mina u toj opštini je od 1999. godine poginulo sedam osoba, a 22 su ranjene. Neeksplodirane kasetne bombe, zaostale nakon NATO bombardovanja, potpuno su očišćene 2012. godine sa lokacija u opštinama Preševo i Bujanovac. To je finansiralo Ministarstvo inostranih poslova Norveške, a obavila Norveška narodna pomoć. U opštinama Bujanovac i Preševo ostala su minska polja većinom u Kopnenoj zoni bezbednosti, prema Kosovu. Tu su od novembra 2000. do maja 2001. godine trajali sukobi između Oslobodilačke vojske Preševa, Bujanovca i Medveđe i srpskih snaga bezbednosti. Procenjuje se da bi za uklanjanje mina s tog područja bilo potrebno šest miliona evra.
