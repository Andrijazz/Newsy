> Izvor: B92
> Datum: Hronika		| četvrtak 10.04.2014  |  10:41
> Rubrika: info_hronika
> Naslov: "Kosovo da formira specijalni sud"
> Članak:

Priština -- Premijer Kosova Hašim Tači je izjavio da Kosovo ima samo jednu opciju - da blisko sarađuje sa EU i SAD, te da formira specijalni sud za ratne zločine.
"Moja sugestija i savet je da ni u jednom trenutku ne treba da postoji nikakav prostor da se umešaju ili da se ostvare ruske aspiracije da se u taj proces uključi Savet bezbednosti UN. To bi imalo katastrofalne posledice", rekao je kosovski premijer u intervjuu za Koha ditore.
Tači je rekao da je formiranje specijalnog suda za zločine OVK nepravda prema Kosovu, ali je dodao da je neophodno da Skupština Kosova glasa za taj međunarodni pravosudni mehanizam. Prema njemu, sve što piše u izveštaju nekadašnjeg izvestioca Saveta Evrope Dika Martija je spekulacija jer je na Kosovu vođen čist i pravedan rat. Tači je upozorio da će, ako kosovske vlasti ne usvoje odluku o sudu, to pitanje preći na Savet bezbednosti UN. Taj scenario bi, po njegovim rečima, bio razoran za Kosovo, jer bi, kako je rekao, onda bio formiran Tribunal koji bi funkcionisao van jurisdikcije Kosova, a i sedište bi mu bilo van Kosova. U izveštaju Dika Martija vođe OVK se dovode u vezu sa teškim zločinima.
