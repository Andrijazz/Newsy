> Izvor: B92
> Datum: Hronika		| četvrtak 27.03.2014  |  19:46
> Rubrika: info_hronika
> Naslov: Traže puštanje vlasnika menjačnice
> Članak:

Požega -- Građani Požege večeras su se oko 18 sati okupio na centralnom gradskom trgu protestujući zbog hapšenja vlasnika menjačnice "Marlis" Rajka Markovića.
Markoviću je prekjuče razbojnik pod pretnjom oružjem oteo 3.000 evra, a u koga je Marković potom pucao.
Žitelji Požege su danas prikupili oko 3.000 potpisa koje će predati Višem sudu u Užicu i Ministarstvu pravde i državne uprave sa zahtevom da se Marković brani sa slobode. Markovićev sugrađanin Rade Đokić rekao je Tanjugu da Marković važi za čestitog i poštenog čoveka, o čemu svedoči i broj građana koji je došao da ga podrži. Vlasnik menjačnice iz Čačka Dragoslav Rakonjak smatra da je vreme da država nešto preduzme kako bi zaštitila sve koji su izloženi napadu razbojnika i koji su njihova "večita meta i glineni golubovi". "Lično sam doživeo pljačku u kojoj mi je ukradeno 32.000 evra, a razbojnik M.M. iz Čačka je osuđen na dve godine zatvora, odslužio je kaznu i sada slobodno šeta gradom sa mojim novcem", rekao je on. Protest je počeo spontano i nastaviće se i sutra, ukoliko, kako kažu njegovi učesnici, Marković ne bude pušten da se brani sa slobode. Nepoznati muškarac opljačkao je preključe menjačnicu "Marlis", u ulici Nikole Pašića u Požegi, a nakon pljačke pronađen je mrtav u putničkom vozilu koje je udarilo u banderu pored puta, u neposrednoj blizini menjačnice, saopšteno je ranije iz nadležne policijske uprave.
