> Izvor: B92
> Datum: utorak 8.04.2014  
> Rubrika: info_hronika
> Naslov: "JSO nije nameravala da ruši vladu"
> Članak:

Beograd -- Bivši zamenik direktora BIA Milorad Bracanović nastavio je danas da svedoči na suđenju osmorici pripadnika JSO, optuženim za oružanu pobunu 2001. godine.
Bivši zamenik direktora Bezbednosno informativne agencije Milorad Bracanović nastavio je danas da svedoči na sudjenju osmorici pripadnika rasformirane Jedinice za specijalne operacije (JSO), optuženim za oružanu pobunu 2001. godine.
Bracanović, koji je u vreme spornog događaja bio načelnik Sedme uprave Državne bezbednosti, koja se bavila prisluškivanjem, smatra da JSO nije imala nameru da ruši vladu niti da diže pobunu, već da mirno protestvuje. On je posvedočio o svojim saznanjima da je vlada Zorana Đinđića informacije o navodnom napadu na RTS dobila od svedoka saradnika Ljubiše Buhe, tadašnjeg vođe "surčinskog klana", a ne od zvaničinh institucija. Buha je ranije u istrazi i sam potvrdio da je to preneo određenim državnim funkcionerima. "Bracanović, koji je svedok tužilaštva, u suštini je negirao sve ključne navode optužnice iznoseći svoja saznanja i svoje viđenje stvari da JSO nije dizala pobunu već da je protestvovala", ocenio je u izjavi Tanjugu branilac jednog od optuženih Božo Prelević. Bracanović je i juče ispričao da to nije bila pobuna nego protest, kao i da ga nije organizavao prvooptuženi Milorad Ulemek Legija, koji je tada već bio penzionisan, a prethodno komadant te jedinice. Suđenje je i danas iz bezbednosnih razloga održano u specijalnoj sudnici Okružnog zatvora u Beogradu, gde će biti nastavljeno i sutra. Optuženi za pobunu su bivši komandanti JSO Milorad Ulemek, Zvezdan Jovanović i Dušan Maričić, koji u požarevačkom zatvoru izdržavaju maksimalne kazne zatvora zbog najtežih krivičnih dela, među kojima je i ubistvo premijera Zorana Đinđića. Optuženi su i Veselin Lečić, Dragoslav Krsmanović, Dragiša Radić, Vladimir Pocić i Mića Petraković koji se brane sa slobode. Optuženima se stavlja se na teret izvršenje krivičnog dela oružana pobuna iz tada važećeg Krivičnog zakona SRJ. U optužnici se navodi da je od 9. do 17. novembra 2001. godine JSO otkazala poslušnost komandi, povukla svoje pripadnike u centar u Kuli, prekinula komunikacije s komandom i u više navrata odbila zahteve načelnika resora, ministra unutrašnjih poslova i premijera Zorana Djindjića, da prekine sa pobunom. Istovremeno, operativni deo Jedinice borbenim vozilima i naoružanim ljudstvom u dva navrata je blokirao autoput. Prvi put je to učinjeno 10. novembra na autoputu Novi Sad-Subotica u blizini Vrbasa, a drugi put 12. novembra blokadom autoputa kroz Beograd kod Sava centra. Na taj način je, kako se navodi u optužnici, vrlo jasno iskazana spremnost Jedinice za primenu nasilja ukoliko se ne prihvate njeni ultimativni zahtevi za smenu tadašnjeg ministra policije Dušana Mihajlovića, načelnika resora DB-a Gorana Petrovića i njegovog zamenika Zorana Mijatovića. Takvim postupanjem Jedinice, bili su neposredno ugroženi bezbednost i ustavni poredak zemlje, navodi se u optužnici. Protest JSO je prekinut nakon što su Petrović i Mijatović podneli ostavke, dok Mihajlović to nije učinio.
