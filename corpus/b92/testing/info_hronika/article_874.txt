> Izvor: B92
> Datum: utorak 1.04.2014  
> Rubrika: info_hronika
> Naslov: Reanimacija u policijskoj stanici
> Članak:

Beograd -- U policijskoj stanici u Futogu zatečen je muškarac (52) bez svesti, koji je nakon uspešne reanimacije prebačen u Institut za kardiovaskularne bolesti.
Kako je rekla portparolka Hitne pomoći u Novom Sadu Sanja Pokrajac Nenadić, ekipa Hitne pomoći intervenisala je oko 23 časa.
U tuči koja se dogodila u ulici Laze Telečkog u tri sata i dvadeset minuta, povređen je muškarac (28) koji je zbog povrede glave prevezen u Urgentni centar. Tokom noći, u Novom Sadu bilo je 53 intervencije, a ekipi Hitne pomoći najviše su se javljali srčani bolesnici i astmatičari. U Nišu je sinoć oko 22 časa u tuči lakše povređeno tri osobe, koje su prebačene u Urgentni centar. Kako je rekla portparolka Hitne pomoći Slađana Milenković na pedijatriji i hirurgiji već je bilo ujeda krpelja. Tokom noći bilo je 85 intervencija, a najčešće su pregledana deca sa uganućima i težim povredama ekstremiteta. U Kragujevcu je noć bila mirna, bez incidenata. Bilo je 20 terenskih intervencija, a najviše su se javljali srčani bolesnici i astmatičari.
