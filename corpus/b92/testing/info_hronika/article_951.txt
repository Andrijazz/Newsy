> Izvor: B92
> Datum: ponedeljak 7.04.2014  
> Rubrika: info_hronika
> Naslov: Hapšenja zbog pljački po Evropi
> Članak:

Beograd -- Pripadnici MUP, UKP i PU Beograd i Tužilaštva za organizovani kriminal s policijama Nemačke i Švajcarske uhapsili više osoba zbog pljački zlatara u zemljama EU.
Kako je saopštio MUP, uhapšeni su članovi organizovanih kriminalnih grupa.
Oni su u pljačkama juvelirnica, uz pretnju vatrenim oružjem, uzimali veće količine skupocenih ručnih satova i zlatnog nakita i tako protivpravno pribavili veliku imovinsku korist, koju su međusobno delili, u zavisnosti od uloge u organizovanoj kriminalnoj grupi.
Privedeni su Ivan Šteko, zvani Ćaćala, rođen 22.marta 1987. godine u Užicu, sa prebivalištem u Beogradu, Ivan Vasilev, zvani Icko, rođen 26. jula 1982. godine u Beogradu, sa prebivalištem u Beogradu, Stefan Cvetković, zvani Cajs, rođen 27. decembra 1987. godine u Leskovcu, sa prebivalištem u istom gradu i Marko Marković, rođen 18. septembra 1984. godine iz Beograda. U saopštenju se dodaje da je u međunarodnoj policijskoj saradnji MUP-a i UKP sa policijskim službenicima Nemačke, tokom 2013. godine, u više navrata, prilikom izvršenja razbojništva u juvelirnicama u Nemačkoj lišeno slobode jedanaest članova te organizovane kriminalne grupe. To su Milorad Đokić, zvani Đovani, rođen 29. avgusta 1976. godine iz Ljubovije, Obrad Petrović, rođen 19. jula 1986. godine iz istog grada, kao i Duško Vićentić, rođen 07.decembra 1988. godine i Vladimir Petrović, rođen 29. novembra 1982. godine. Uhapšeni su i Bojan Vasilev, rođen 17. jula 1982. godine i Marko Samardžić, rođen 28. juna 1995. godine, obojica iz Beograda, Zlatko Ajdanić, rođen 12. maja 1987. godine u Istoku, sa boravištem u Barajevu, u Beogradu, kao i Filip Gojković, zvani Crnogorac, rođen 24. avgusta 1992. godine u Beranama, u Crnoj Gori, a sa prebivalištem u Beogradu. Uhapšeni su i Vladimir Simeunović, rođen 12. juna 1986. godine iz Valjeva, Nikola Sparić, rođen 30. aprila 1992. godine iz Užica, kao i Aleksandar Pejić, rođen 15. marta 1991. godine, iz Užica. MUP je takođe naveo da su u koordinisanoj akciji policijskih službenika UKP MUP-a Srbije i policijskih službenika Švajcarske policije prilikom izvršenja razbojništva u juvelirnici u Švajcarskoj lišena slobode tri člana te organizovane kriminalne grupe. Reč je o Marku Resimiću, zvanom Resa iz Užica, rođenom 3. maja 1987. godine, Savu Nikčeviću, rođenom 26. maja 1978. godine, iz Beograda, i Aleksandru Gavriloviću, zvanom Kajzer, iz Valjeva, rođenom 22. juna 1975. godine u Valjevu. Članovi te organizovane kriminalne grupe su u periodu od 2013. godine do dana kada suuhapšeni izvršili više krivičnih dela razbojništva u juvelirnicama u Nemačkoj i Švajcarskoj. Oni su to činili tako što su, nakon ulaska u juvelirnice upotrebom sile, uz pretnju vatrenim oružjem i drugim predmetima pogodnim za napad, iz vitrina koje su prethodno razbijali sekirama i čekićima, oduzimali veće količine skupocenih ručnih satova i zlatnog nakita, piše u saopštenju MUP. Na taj način su oštetili juvelirnice za više stotina hiljada evra i sebi pribavili veliku protivpravnu imovinsku korist, koju su među sobom delili, u zavisnosti od uloge u organizovanoj kriminalnoj grupi. Tako pribavljen novac su ulagali u kupovinu nekretnina, skupocenih automobila i lični provod, piše u saopštenju. MUP je, takođe, napomenuo da je uspehu ove višemesečne akcije doprinela odlična međunarodna policijska saradnja policijskih službenika UKP MUP Srbije sa policijskim službenicima Nemačke i Švajcarske, kao i Tužilaštva za organizovani kriminal u Beogradu, sa državnim tužilaštvom u Visbadenu i Tužilaštvom Švajcarske. Po nalogu zamenika tužioca Tužilaštva za organizovani kriminal u Beogradu, uhapšenima je određeno zadržavanje do 48 časova, zaključuje se u saopštenju.
