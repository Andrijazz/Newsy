> Izvor: B92
> Datum: sreda 26.03.2014  
> Rubrika: info_hronika
> Naslov: Ubio se potpukovnik policije
> Članak:

Beograd -- Savetnik načelnika Uprave za obezbeđenje MUP-a, policijski potpukovnik Boža Đukić, oko 17 časova nađen je mrtav u svojoj kancelariji u Sarajevskoj ulici.
Kako je Tanjugu izjavio načelnik Uprave i Đukićev šef Zoran Tomašević, Đukić je oko 16 sati pogasio svetla u kancelariji i izgledalo je kao da je krenuo kući.
Kasnije je telo pronašla čistačica, rekao je Tomašević, koji je prisustvovao uviđaju, navodeći da je telo poslato na obdukciju. Kako je Tomašević rekao za B92 Hitna pomoć je ubrzo stigla. Sve ukazuje na to da je reč o samoubistvu. "Kada stignu rezultati biće definitivno poznato da li je zaista reč o samoubistvu. Budući da na licu mesta nije nađeno oproštajno pismo, iako slaba, postoji mogućnost da je pištolj slučajno opalio", rekao je Tomašević. Prema njegovim rečima, ništa nije ukazivalo da je tako nešto moglo da se desi. Kako je rekao za B92, sve kolege su u šoku. "Moram da kažem da je Đukić bio veliki profesionalac, dobar čovek i otac dvoje maloletne dece...Daćemo sve da pomognemo porodici, da je zbrinemo koliko je to u našoj moći". Đukić je rođen 24. septembra 1967. godine. Po činu je bio potpukovnik, a poslednjih godina i šef Odeljenja za obezbeđenje ličnosti i delegacija. Obezbeđivao je oko 500 ljudi. Pre samo mesec dana unapređen je za savetnika načelnika Uprave za obezbeđenje MUP-a Zorana Tomaševića.
