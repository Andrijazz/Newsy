> Izvor: B92
> Datum: petak 28.03.2014  
> Rubrika: info_hronika
> Naslov: Uhapšeni zbog brutalnog ubistva
> Članak:

Novi Sad -- Dragan S. (31) iz Šapca, njegova nevenčana supruga Jasmina N. (35) iz Negotina, Keman N. (47) iz Šabca i maloletni S. V. uhapšeni su jer se sumnjiče za ubistvo.
Uhapšeni su osumnjičeni da su ubili 72-godišnju Tatjanu Velimirović iz Suseka, a njenoj majci naneli teške povrede.
Osumnjičeni se terete da su proteklog vikenda, u noći između petka i subote, brutalno pretukli i zadavili 72-godišnju Tatjanu Velimirović, dok je njena majka Milena Mijalčić (92) samo čudom preživela, javlja Novosadska tv. Prema nezvaničnim podacima, 17-godišnji S.V. boravio je neko vreme kod ujaka koji živi u Suseku i svojim saučesnicima je rekao koju bi kuću mogli da opljačkaju. Posle dogovorenog plana, oni su prošlog petka uveče stigli u ovo mesto, nedaleko od Beočina, provalili u kuću i počeli premetačinu. Majka i ćerka, koje su tada spavale, čule su buku, ali kada su ušle u sobu, osumnjičeni su ih napali. Sa prebijenog tela Tatjane Velimirović skinuli su i dve zlatne minđuše, a ukupan plen koji su odneli iz kuće nije veći od tri hiljade dinara. Kako je potvrdila portparolka Kliničkog centra Vojvodine Jelena Jurišin, od prošle subote u toj ustanovi se nalazi Milena Mijalčić, koja je zadobila teške povrede glave i shodno njenim godinama, prognoze nisu dobre. Uhapšeni će biti dovedeni u službene prostorije novosadske policije, gde će im biti određeno i zadržavanje. Trojica muškaraca terete se da su direktni izvršioci zločina, dok se Jasmina tereti za pomaganje i ona najverovatnije neće biti zadržana. Inače, hapšenje su zajedno izveli pripadnici novosadske i šabačke kriminalističke policije.
