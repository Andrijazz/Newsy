> Izvor: B92
> Datum: Hronika		| četvrtak 3.04.2014  |  12:12
> Rubrika: info_hronika
> Naslov: Odloženo ročište "Jugoremedije"
> Članak:

Zrenjanin -- Odloženo ročište za glavnu raspravu povodom tužbe fabrike lekova "Jugoremedija" protiv državnih institucija zbog loše privatizacije.
"Jugoremedija" je pokrenula spor protiv Republike Srbije, Agencije za privatizaciju i Centralnog registra hartija od vrednosti, radi nadoknade štete od 111 miliona evra nanete fabrici i njenim suvlasnicima propustima u privatizaciji.
Predstavnik bivših radnika akcionara "Jugoremedije" Branislav Markuš rekao je novinarima da ih je sudija Gordana Kocić, koja predsedava ročištem, obavestila da je suđenje odloženo za 19. jun, zbog proceduralnih razloga. Markuš je kazao da se radi o procesu koji već dve godine nikako da počne i da predstavnici državnih institucija odugovlače izjašanjavnje o tome jesu li radnici akcionari u pravu ili ne, a sve sa ciljem da ne bi mogli da potraže međunarodnu zaštitu, u sudu u Strazburu. "Radi se o vrlo perfidnoj opstrukciji sudskog procesa. Sve se radi da se ovi ljudi, koji su ostali bez radnih mesta i akcija zbog stečaja preduzeća, totalno obezvrede", rekao je Markuš novinarima. On je ukazao da se u tom postupku radi ne samo o ekonomskoj, već i političkoj odgovornosti države koja je privatizovala fabriku i nanela ogromnu štetu fabrici i akcionarima od 111 miliona evra, kako su procenili veštaci u Beogradu. "To možda jeste najveći odštetni zahtev u istoriji Privrednog suda i za javnost najinteresantnije, ali se tu, za nas, uopšte ne radi o odštetnom zahtevu, već o dokazivanju da je neko privatizacijom uništio naše vlasništvo", dodao je on. Tužbu protiv države "Jugoremedija" je podnela nakon veštačenja državnih revizora, koji su utvrdili iznos štete zbog propusta u privatizaciji. Tužba je više od dve godine stajala u Privrednom sudu u Beogradu, koji se tek nedavno oglasio nenadležnim i prosledio je Privrednom sudu u Zrenjaninu. "Jugoremediju" je 2002. godine kupila makedonska firma "Jaka 80", čiji vlasnik je kontroverzni niški biznismen Jovica Stefanović. Nakon višemesečnog štrajka većeg dela zaposlenih, koji su i manjinski akcionari "Jugoremedije", država je raskinula privatizaciju zbog utvrđenih nepravilnosti. Stečajni postupak u "Jugoremediji" otvoren je rešenjem Privrednog suda u Zrenjaninu decembra prošle godine, na zahtev Hipo Alpe-Adrija banke. Ta banka od Jugormedije potražuje oko 1,6 miliona evra Slučaj "Jugoremedije" je na spisku 24 sumnjive privatizacije, čije je preispitivanje zahtevala Evropska unija.
