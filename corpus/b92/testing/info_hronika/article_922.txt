> Izvor: B92
> Datum: petak 4.04.2014  
> Rubrika: info_hronika
> Naslov: Goreli automobili u Novom Sadu
> Članak:

Novi Sad -- Noćas su u Novom Sadu izgorela dva automobila, a sumnja se da su namerno zapaljeni, saznaje Radio 021.
U Ulici Ignjata Pavlasa, preko puta ulaza u Radio Novi Sad, pola sata posle ponoći, zapaljen je automobil "reno megan". Izgoreo je zadnji deo vozila, a vatrogasci su zaustavili dalje širenje vatre.
Skoro istovremeno, zapaljen je "pežo 206" u u Gogoljevoj ulici na Grbavici, a i ovaj požar su ugasili novosadski vatrogasci. Policija je obavila uviđaj, a, prema nezvaničnim informacijama, prvi rezultati pokazuju da su oba vozila namerno zapaljena.
