> Izvor: B92
> Datum: ponedeljak 31.03.2014  
> Rubrika: info_hronika
> Naslov: Požar u školi, povređeni vatrogasci
> Članak:

Beograd -- Dva vatrogasca lakše povređena prilikom gašenja požara u školi u Dražnju, u opštini Grocka, rekao načelnik Uprave za vanredne situacije Rade Milošević.
Milošević je precizirao da je jedan vatrogasac dobio opekotinu potkolenice, a drugi udarac u glavu.
Ministar prosvete Tomislav Jovanović obišao je školu "Mića Stojković" u Dražnju, u opštini Grocka, u kojoj je jutros izbio požar i poručio da će nastava za oko 70 đaka te ustanove od sutra biti normalizovana.
"Najvažnije je što niko nije povređen, deca su na vreme zbrinuta", rekao je ministar Jovanović Tanjugu i naveo da će đaci ove četvorogodišnje škole od sutra pohađati nastavu u matičnoj školi u Umčarima. Prema Jovanovićevim rečima, još se ne zna uzrok požara, koji je u međuvremenu saniran. Vatrogasne ekipe i dalje su na terenu, a izgoreo je krov i deo prvog sprata. Školu je tokom prepodneva obišao i predsedik Privremenog organa Siniša Mali. Mali je tokom obilaska OŠ "Mića Stojković" novinarima rekao da treba što pre videti koji su uzroci incidenta jer je škola gorela i pre 15-ak godina. On je istakao da je već kontaktirano Dunav osiguranje, da što pre izađu na teren, kako bi nakon utvrđivanja uzroka požara bila poznata visina štete i kao bi što pre počela sanacija škole. "Zadatak je da se što pre krene sa sanacijom, kako bi se đaci vratili na nastavu", rekao je Mali i dodao da će u međuvremenu biti obezbeđen prevoz i za predškolsku decu i za osnovce koji će na nastavu ići u OŠ u Umčarima. On je podsetio da je jutros u 8.15 časova na krovu škole izbio požar iz koga su na vreme evakuisana deca i školsko osoblje. U predškolsko odeljenje u toj školi ide 14 đaka i još 67 đaka od 1. do 4. razreda i svi su dobro, rekao je Mali, dodajući da je školsko osoblje na vreme uspelo da izbavi svu dokumentaciju, dnevnike... Mali je zahvalio vatrogascima na brzoj intervenciji i što nije došlo do većih posledica. "Dojavu o izbijanju požara u školi dobili smo jutros oko 8.15 sati. Gorelo je 450 kvadrata krova. Učenici i nastavnici napustili su objekat pre dolaska vatrogasaca i nema povređenih", rekao je ranije Tanjugu načelnik gradskog Štaba za vanredne situacije Rade Milošević. On je dodao da su ekipe za uviđaj stigle i nakon njihovog pregleda objekta biće poznat uzrok požara. Vršilac dužnosti direktora škole "Mića Stojković" u Umčarima Nevena Lepojević rekla je da će, do popravke škole, deca biti prevožena u školu u Umčarima kako bi mogla da imaju nastavu, a da je cilj što brža i kvalitetnija sanacija objekta koji je danas izgoreo. "Opština Grocka organizuje prevoz dece iz Dražnja do matične škole u Umčarima gde će ići na nastavu od sutra", rekla je Lepojević i precizirala da je druga škola udaljena desetak minuta vožnje. Predsednik Opštine Grocka Zoran Markov rekao je da za sada nema informacija kada će se krenuti sa rekonstrukcijom škole. On je rekao da se u školi Umčarima mora napraviti prostor za đake iz Dražnja kako bi imali nastavu, koja će verovatno biti organizovana u popodnevnoj smeni, posle 13 sati. "Prevoz nije sporan i mi svakako obavljamo prevoz đaka na našoj teritoriji. Imamo četiri 'Lastina' autobusa koji već prevoze učenike iz udaljenih krajeva opštine do škola", rekao je Markov i najavio da će, po potrebi, biti dodatno angažovani autobusi.
