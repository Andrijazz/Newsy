> Izvor: B92
> Datum: sreda 9.04.2014  
> Rubrika: info_hronika
> Naslov: "Ćuruvija": Istraga nije završena
> Članak:

Beograd -- Na pitanje lista Danas da li će istraga o ubistvu Ćuruvije biti krunisana podizanjem optužnice i kada, izostao odgovor u Tužilaštvu za organizovani kriminal.
Prema nezvaničnim saznanjima tog lista, u toku je i dalje saslušanje svedoka Tužilaštva, a nakon toga se očekuje i da branioci četvorice osumnjičenih bivših službenika DB-a iskoriste pravo da pozovu svoje svedoke.
Sagovornik lista "Danas" upućen u istragu ukazuje da je svaka procena nezahvalna i da tužilac može da zaključi istragu i izgradi slučaj, odnosno tužbu, prema dokazima kojima smatra da raspolaže. Ispitivanje svedoka, bivšeg radnika DB, odloženo je zato što je jednom od advokata pozlilo. Intervenisala je ekipa Hitne pomoći, a po rečima učesnika ovog događaja, ovako nešto moglo je da se dogodi zato što se veliki broj ljudi nalazio u maloj prostoriji sa nedovoljno vazduha. Sredinom januara specijalni tužilac Miljko Radisavljević je na konferenciji za novinare objavio da je istraga Ćuruvijinog ubistva otvorena zahvaljujući svedočenju Milorada Ulemeka Legije. Koordinator službi bezbednosti Aleksandar Vučić tada je najavio da očekuje da optužnica bude podignuta u martu. Prethodne najave zvaničnika govorile su o optužnici pre 15-godišnjice Ćuruvijinog ubistva 11. aprila. Doduše, u tabloidnoj štampi je početkom januara objavljeno da je optužnica već napisana. Za Ćuruvijino ubistvo osumnjičeni su nekadašnji šef RDB Radomir Marković kao nalogodavac, načelnik beogradskog centra RDB Milan Radonjić kao organizator, a šef Šestog odeljenja u ovom centru Ratko Romić kao pomagač. Kao izvršilac osumnjičen je Miroslav Kurak, pripadnik posebnog odeljenja za obezbeđenje RDB, za kojim je raspisana Interpolova poternica, pošto je van zemlje. Radonjić i Romić, koji se nalaze u pritvoru, sa svojim braniocima prisustvuju ispitivanju svedoka. Radomiru Markoviću je nakon žalbe Ustavnom sudu omogućeno da bude prevezen iz Zabele, gde služi višedecenijsku zatvorsku kaznu zbog učešća u političkim ubistvima. On je, prema saznanjima lista "Danas", zbog komplikovane procedure transporta i stalnih saslušanja svedoka odlučio da ne prisustvuje svim saslušanjima. Posle istražnog postupka za pobunu JSO iz 2001, vođenog pre tri godine, ovo je, u sferi zločina sa političkom pozadinom, najobimnija istraga. Dosad su kao svedoci saslušani nekadašnji šef RDB Jovica Stanišić, koji je odbio da da iskaz, zatim Franko Simatović, Milorad Bracanović, Branko Crni, Milan Popivoda, Predrag Gikić, Olivera Antonić, Stevan Nikčević, Vladimir Nikolić... Ispitani su i nekadašnji pripadnici zemunskog kriminalnog klana Dejan Milenković Bagzi, Miladin Suvajdžić, Miloš i Aleksandar Simonović. Iskaze su dali i članovi Ćuruvijine porodice, a njihov pravni zastupnik Slobodan Ružić takođe prisustvuje saslušanjima. Branioci okrivljenih predložili su da saslušanja budu otvorena za medije zbog posebnog interesovanja novinara i javnosti, iako je tužilačka istraga po definiciji tajna.

Novinarska udruženja obeležiće godišnjicu ubistva Slavka Ćuruvije i ove godine polaganjem venaca na spomen-ploči u ulazu u Svetogorsku ulicu (nekadašnja Lole Ribara), gde je 11. aprila 1999. nepoznati napadač ispalio 17 metaka u Ćuruviju.

Posle izuzetno velikog rada komisije i ljudi iz MUP i BIA, pojavilo se mnogo dokaza koji bi mogli da dovedu do veoma kredibilne optužnice, izjavio je krajem marta predsednik Komisije za ispitivanje ubistava novinara Veran Matić.
