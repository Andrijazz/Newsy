> Izvor: B92
> Datum: petak 4.04.2014  
> Rubrika: info_hronika
> Naslov: Uhapšen zbog pornografskih snimaka
> Članak:

Beograd -- U nastavku akcije "Armagedon" pripadnici UPK uhapsili M. E. (1991) iz Subotice, zbog sumnje da je izvršio krivično delo posedovanje pornografskog materijala.
Kako je saopštio danas MUP, sumnja se da je krivično delo izvršio tako što je, koristeći Internet servis "Skype" komunicirao sa dvanaestogodišnjom devojčicom, stranim državljaninom, lažno se predstavljajući i potom zahtevao da se svlači pred veb kamerom koja je instalirana na njenom računaru i sve to snimao praveći eksplicitne snimke.
On je potom čuvao te snimke na svom računaru u obliku više video klipova. Te video klipove osumnjičeni je koristio da bi pretio devojčici da će ih objaviti na Internetu i dostaviti ih njenim prijateljima i porodici ukoliko ne nastavi sa pornografskim seansama. Osumnjičeni M. E. je, uz krivičnu prijavu, predat Višem javnom tužilaštvu u Beogradu - Posebnom odeljenju za borbu protiv visokotehnološkog kriminala i njemu je nakon saslušanja od strane Višeg suda u Beogradu odredjen pritvor do 30 dana, navedeno je u saopštenju.
