> Izvor: B92
> Datum: petak 4.04.2014  
> Rubrika: info_hronika
> Naslov: Niš: Prijava protiv čelnika toplane
> Članak:

Niš -- Niška policija podnela krivičnu prijavu u redovnom postupku protiv bivših rukovodilaca Gradske toplane zbog sumnje da su izvršili krivična delo poreske utaje.
Krivična prijava podneta je protiv bivših direktora Gradske toplane Dragana S.(46) i Gorice M.(58), bivšeg pomoćnika direktora za proizvodnju i održavanje u toplani Miodraga T.(64), inženjera za regulaciju Radoslava T.(65) i referenta naplate u toplani Gorana T.(48).
Oni se terete da su oštetili Gradsku toplanu za ukupno 25,3 miliona dinara i budzet Republike Srbije za oko dva miliona dinara, navode iz policije. Sumnja se da Dragan. S. kao direktor Gradske toplane nije preduzeo mere i radnje da se Robna Kuća "Simpo" na Bulevaru Zorana Djindjića br. 17 a evidentira kao korisnik usluga toplane, tako da je u periodu od novembra 2004. do aprila 2009. isporučivana toplotna energija ali bez naplate te usluge, dodaju iz policije. Miodrag T. i Radoslav T. obavestili su marta 2009. "Simpo" u Nišu da nemaju ugovor o održavanju podstanice ne proveravajući da li je objekat evudentiran kao korisnik usluga, saopštavaju iz policije. Gorica M. je aprila 2009. u svojstvu odgovornog lica potpisala ugovor o održavanju podstanice i instalacija, ali ni ona nije preduzela mere da se objekat evidentira kao korisnik usluga toplane, napominju u policiji i dodaju da je ona ugovor službenom poštom dostavila referentu naplate koji ga, kako se sumnja, nije dostavio službi za fakturisanje što je za posledicu imalo da "Simpova" robna kuća ni ovom prilikom nije evidentirana kao korisnik toplotne energije. Isporuka toplotne energije je nastavljena sve do februara 2013. godine, ali bez fakturisanja i naplaćivanja, napominju iz policije.
