> Izvor: B92
> Datum: nedelja 6.04.2014  
> Rubrika: info_hronika
> Naslov: Nove pretnje Ženama u crnom
> Članak:

Beograd -- Nevladinoj organizaciji Žene u crnom upućene su nove pretnje smrću preko društvene mreže Fejsbuk, saopštio je feministički portal Žene sa interneta.
Uz to je fotografija Fejsbuk stranice PrešOnline, gde ispod vesti o protestu "Srpskog sabora Zavetnici" ispred prostorija Žena u crnom u Beogradu, stoji pretnja smrću.
Korisnik koji se predstavio imenom "Aleksandar Balaban" napisao je da nudi 100.000 evra "po glavi" onome ko se odazove na njegov poziv. Taj korisnik društvenih mreža precizirao je da je jedini uslov "da ih se zakolje nazubljenim predmetom i tupim nožem", a ponuda traje sve dok su pripadnice Žena u crnom žive. Žene sa interneta su navele da su o tome obavestile nadležne organe i da očekuju njihovu reakciju. Krajem marta portparol Protivterorističke jedinice Radomir Počuča pozvao je huligane da linčuju Žene u crnom, nakon čega je, pod pritiskom javnosti, smenjen.

Liberalno demokratska partija (LDP) najoštrije je danas osudila najnovije pretnje smrću članicama nevladine organizacije Žene u crnom, i zatražila od nadležnih organa da hitno reaguju i kazne odgovorne. "Smatramo da je nedopustivo da država gleda kroz prste nasilnicima, dovodeći time u opasnost živote ljudi, ali i opstanak demokratskog društva u Srbiji", navodi se u saopštenju LDP. Liberalno demokratska partija ukazuje da se snažno suprotstavlja govoru mržnje i apeluje na nadležne organe da smesta procesuiraju i osude odgovorne za pretnje Ženama u crnom, kao i svim drugim borcima za ljudska prava u Srbiji. "Apsolutno je neprihvatljivo da zemlja koja svoju budućnost vidi u EU, dopušta da se najmladje generacije uče vrednostima protiv kojih smo se toliko godina borili, a da ljudi koji te vrednosti predstavljaju i dalje prete i ponovo stvaraju atmosferu linča", ističu u LDP.
