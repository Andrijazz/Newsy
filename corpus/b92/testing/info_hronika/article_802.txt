> Izvor: B92
> Datum: sreda 26.03.2014  
> Rubrika: info_hronika
> Naslov: Sutra nastavak saslušanja Matićeve
> Članak:

Beograd -- Saslušanje Jasne Matić, bivše direktorke SIEPA, i još troje bivših rukovodilaca te agencije, nastavlja se sutra u Tužilaštvu za organizovani kriminal.
Njih četvoro je uhapšeno je u sredu ujutru i određeno im je zadržavanje od 48 sati po odobrenju tužioca.
Osim Matićeve tužilaštvo će u tom roku saslušati i ostale osumnjičene - Božidara Laganina, Vesnu Perić i Bojana Jankovića zbog sumnje da su izvršili krivično delo zloupotrebe službenog položaja, rekao je ranije danas Tanjugu Radisavljević. Prema njegovim rečima, njima se krivičnom prijavom Uprave kriminalističke policije na teret stavlja zloupotreba službenog položaja u SIEPA, jer su od 2006. do 2013. godine, neosnovanim isplatama po osnovu "ugovora o nepostojećim autorskim delima" oštetili budžet Srbije za oko 120 miliona dinara, a za sebe i druga lica pribavili imovinsku korist od 90 miliona dinara. Nakon saslušanja tužilaštvo će odlučiti o daljim koracima u tom postupku. Policija je ranije danas saopštila da su kršeći nekoliko zakona, osumnjičeni zaključivali fiktivne ugovore između zaposlenih u SIEPA kao fizičkih lica i Agencije, koji se odnose na poslove koji su bili u opisu poslova zaposlenih u Agenciji. Na taj način, sredstva iz budžeta bila su korišćena za isplate navodno izvršenih ugovora o autorskim delima. Budžet je time oštećen za 119.609.216,16 dinara, sebi i drugim fizičkim licima pribavili su protivpravnu imovinsku korist od 91.964.865 dinara, dok razlika od 27.644.351,16 dinara predstavlja ukupan iznos obračunatih i plaćenih poreza i doprinosa po tom osnovu. Jasna Matić bila je direktorka Agencije za strana ulaganja i promociju izvoza od 2004. do maja 2007. godine, Vesna Perić od maja 2007. do juna 2010. godine, Bojan Janković bio je zamenik direktora od 2007. do 2013. godine, dok je Božidar Laganin na mestu direktora bio je od jula 2010. do novembra 2013. godine. Matićeva je za ministra za telekomunikacije u vladi Mirka Cvetkovića izabrana 7. jula 2008. godine, a isti sektor je, u svojstvu državnog sekretra za digitalnu agendu, pri ministarstvu kulture vodila i u rekonstruisanoj vladi, obrazovanoj marta 2011. Prethodno je bila državni sekretar za ekonomske odnose sa inostranstvom u Ministarstvu ekonomije i regionalnog razvoja, kao kadar G17 plus. Bila je i specijalni savetnik potpredsednika vlade Miroljuba Labusa.
