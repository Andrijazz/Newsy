> Izvor: B92
> Datum: sreda 26.03.2014  
> Rubrika: info_hronika
> Naslov: Geza o ubistvu Pantića
> Članak:

Beograd -- Stanko Savanović Geza, koji se nalazi u zatovru u Foči zbog likvidacije bošnjačkih civila u julu 1995, biće saslušan u Tužilaštvu BiH u vezi ubistva Pantića.
"Za ovo saslušanje, koje će biti obavljeno u Tužilaštvu BiH u Sarajevu, dobili smo saglasnost od suda BiH", rekao je za Novosti Dubravko Čampara, tužilac Tužilaštva BiH.
On dodaje da je "sve utanačeno s kolegama iz Tužilaštva Srbije koji će ga, u njegovom prisustvu saslušati, a predviđeno je i poligrafsko veštačenje. Kako Novosti saznaju, Savanović će biti ispitan na okolnosti ubistva novinara tog lista Milana Pantića, koje se dogodilo 11. juna 2001. godine na njegovom kućnom pragu u Jagodini i koje, do dana današnjeg, nije rasvetljeno. Predsednik Komisije za istraživanje ubistva novinara Veran Matić potvrdio je da će danas u Sarajevu biti saslušan mogući učesnik u ubistvu Pantića. Ta osoba u Bosni i Hercegovini osuđena je na 35 godina zatvora zbog zločina u Srebrenici, rekao je Matić i dodao da se u jednoj od evropskih zemalja nalazi još jedna osoba za koju postoje informacije da je umešana u ubistvo. Te osobe imaju promenjeni identitet, kazao je Matić. On je na skupu "Ko, šta, gde, kada, kako - Nekažnjivost zločina nad novinarima", rekao da od ubistva Milana Pantića 2001. godine do danas na slučaju radilo sedam radnih grupa u MUP-u, navodeći da je i laiku jasno da je na taj način nemoguće otkriti ubice i nalogodavce.

Govoreći o slučaju Slavka Ćuruvije, Matić je rekao da Tužilaštvo iz različitih razloga do sad nije imalo dovoljno dokaza da pokrene postupak, ali da su se krajem godine pojavili dokazi koji su to omogućili i koji bi mogli da dovedu do veoma kredibilne optužnice. "Za sad je jedan svedok odlučio da govori, a mislim da će ih biti i još", rekao je Matić. On je naveo i da je potrebno uraditi super-veštačenje u slučaju ubijene novinarke Dade Vujasinović i da se Komisija odlučila da to uradi nezavisna kredibilna svetska institucija, navodeći da su veštaci iz Visbadena odbili da to urade, nakon čega je institut iz Haga prihvatio. Matić je rekao da je, pored ubistva Ćuruvije, Dade Vujasinović i Milana Pantića, od 1991. godine ubijeno još 36 novinara iz Srbije, među kojima je 16 medijskih radnika RTS koji su ubijeni za vreme bombardovanja i novinari koji su nastradali za vreme rata u BiH i Hrvatskoj.
