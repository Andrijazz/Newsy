> Izvor: B92
> Datum: petak 4.04.2014  
> Rubrika: info_hronika
> Naslov: Niš: Lider URS-a ostaje u pritvoru
> Članak:

Niš -- Odbijene žalbe branilaca bivših i sadašnjih direktora Direkcije za izgradnju grada i branioca bivšeg zamenika direktora niške toplane na rešenje o pritvoru.
Vanpretresno veće Višeg suda u Nišu odbilo je žalbe branilaca četvorice bivših i sadašnjih direktora Direkcije za izgradnju grada i branioca bivšeg zamenika direktora niške toplane na rešenje o određivanju pritvora do 30 dana, rekla je danas Tanjugu portparol tog suda Tamara Savić Cvetanović.
Žalbe su odbijene kao neosnovane, napomenula je Savić Cvetanović. Veće je ukinulo rešenje o određivanju pritvora protiv dvojice vlasnika privatnih preduzeća u istom predmetu, pa će o predlogu tužioca za određivanje pritvora za njih dvojicu ponovo odlučivati sudija za prethodni postupak, navela je Savić Cvetanović. Pritvor je ranije određen direktoru Direkcije za izgradnju grada Branislavu J, ranijem direktoru direkcije Miodragu B, izvršnom direktoru direkcije Branislavu J, pomoćniku direktora direkcije za pravne poslove Draganu K. i ranijem zameniku direktora Gradske toplane Milanu O. Sudija za prethodni postupak ponovo će odlučivati o zahtevu tužioca za odredjivanje pritvora protiv vlasnika preduzeća "Urban 018" Zorana B. i vlanika preduzeća "Kosanica" Slaviše A. Svi oni se sumnjiče da su izvršili krivično delo zloupotrebe službenog položaja u saizvršilaštvu i da su oštetili gradski budžet za 13,4 miliona dinara. Među osumnjičenima je predsednik Gradskog odbora Ujedinjenih regiona Srbije u Nišu i izvršni direktor direkcije Branislav Jovanović, a članovi te stranke su danas, u isčekivanju odluke veća, ponovili zahtev da se Jovanović pusti iz pritvora i da se brani sa slobode. Takav zahtev iznela je juče u Nišu, na konferenciji za novinare, potpredsednica URS-a Verica Kalanović.
