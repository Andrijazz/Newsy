> Izvor: B92
> Datum: sreda 2.04.2014  
> Rubrika: info_hronika
> Naslov: Vuk Bojović tuži tužioca C. Gore
> Članak:

Beograd -- Vuk Bojović, otac Luke i Nikole Bojovića, najavio je da će podneti krivičnu prijavu protiv vršioca dužnosti vrhovnog državnog tužioca Crne Gore.
Tužilac Veselin Vučković se, kako tvrdi Bojović, oglušio o sve zahteve u vezi sa predmetom ubistva njegovog mlađeg sina.
U izjavi Tanjugu Bojović je rekao da su njegovi advokati pisali Vučkoviću povodom puštanja na slobodu Slobodana Šaranovića i Ratka Koljenšića, ali da nisu dobili nikakav odgovor.
Bojović, naime, tvrdi da je ubistvo njegovog mlađeg sina Nikole političko, da za to ubistvo smatra odgovornom i prethodnu vlast u Srbiji, a da ga ćutanje crnogorskih pravosudnih organa tera da se "stidi što potiče od tog naroda". "Verujem da će neko sve ovo povezati, a ja ću ostaviti mnogo neoborivih podataka, koji će pokazati da je sve ovo bila nameštaljka. Mnogo porodica je nespokojno i ne znam kakav će rasplet biti. Znam samo da mnogi neće moći mirno da spavaju", rekao je Bojović. Bojović tvrdi da iza ubistva njegovog sina Nikole stoji "prethodna vlast na čelu sa Demokratskom strankom". On kaže i da ne zna ko je iz sveta politike umešan u odluku o puštanju na slobodu Šaranovića i Koljenšića, ali je uveren da je to neko "s vrha morao da aminuje", te da će njegov pravni tim zbog toga tužiti državnog tuižioca Crne Gore. Bojović, naime, smatra da je Vučković svojim "postupanjem" u neku ruku pomogao organizatorima ubistva njegovog sina Nikole, i veruje da će protiv njega biti podneta krivična prijava zbog krivičnog dela pomaganja izvršiocu posle počinjenog dela. On tvrdi i da nijedan sud na svetu, nijedan sudija i nijedna krivica nije dokazana za njegovog sina Luku, tvrdi i da je već mnogo ljudi u svetu upoznato sa slučajem Luke Bojovića i dodaje da neće ostati na tome. Stariji Bojovićev sin Luka nalazi se u ekstradicionom pritvoru u Španiji, a beogradski mediji su prošle godine pisali da je on pripremio spisak imena za likvidaciju zbog smrti njegovog brata. Nikola Bojović ubijen je 29. aprila prošle godine u jutarnjim satima u centru Beograda. U njega je, prema nalazima obdukcije, ispaljeno 10 hitaca od kojih su tri završila u njegovoj glavi.
