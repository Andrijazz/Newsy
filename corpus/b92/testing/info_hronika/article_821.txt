> Izvor: B92
> Datum: Hronika		| četvrtak 27.03.2014  |  17:14
> Rubrika: info_hronika
> Naslov: Uništavanje lakog naoružanja
> Članak:

Beograd -- U Srbiji je od 2002. uništeno više od 100.000 komada malog i lakog naoružanja, a u regionu ukupno 300.000 komada, rečeno je na skupu u Domu Narodne skupštine.
Reč je o zaplenjenom oružju, neupotrebljivom oružju i višku oružja.
Na otvaranju dvodnevnog sastanka Parlamentranog foruma za Zapadni Balkan o malom i lakom naoružanju rečeno je da zemlje Zapadnog Balkana imaju veliku ulogu u izvozu naoružanja, velike zalihe municije i oružja, a izvoz oružja je važan deo njihove privrede. U Srbiji se više od 150 firmi bavi izvozom oružja, dok je u Bosni i Hercegovini oko 100 takvih kompanija, rečeno je na skupu. U 2011. u Srbiji je od izvoza oružja zabeležen prihod od 125 miliona evra, u Hrvatskoj 56 miliona evra, dok je u BiH prihod od izvoza oružja bio 41 milion evra. Informacije o izvozu oružja od 2007. godine nisu više tajna u zemljama Zapadnog Balkana, svaka država priprema godišnje izveštaje o izvozu oružja, a zemlje regiona i zajedničke izveštaje, rekla je savetnica za vezu Centra za kontrolu malokalibarskog i lakog naoružanja u jugoistočnoj i istočnoj Evropi (SEESAC/UNDP) Iva Savić. Koordinatorka UN u Srbiji Irena Vojačkova Solorano je navela da parlamenti mogu da odigraju važnu ulogu u uspostavljanu mehanizama kontrole izvoza naoružanja, kao i na podizanju svesti o opasnosti malog i lakog naoružanja. Ona je navela da su zemlje regiona napredovale kada je reč o izvestavanju o izvozu naoružanja, ali da nedozvoljena trgovina naoružanjem ostaje ozbiljan problem koji podriva napore za izgradnju mira i može predstavljati ograničenje za dugoročni ekonomski i socijalni razvoj. Poslanik Skupštine Srbije Konstantin Samofalov, koji je i član skupštinskog Odbora za odbranu i unutrašnje poslove i predsedavajući sastanka Parlamentranog foruma za Zapadni Balkan o malom i lakom naoružanju, kazao je da je nakon ratova u zemljama bivše Jugoslavije ostao veliki broj naoružanja kod gradjana. On je istakao da je bezbednost najvaznije pitanje i naveo da je Srbija posvećena da svoje zakonodavsto o oružju uskladi sa zakonodavstvom EU čiji član želi da postane. Samofalov je kazao da je u tom smislu Srbija već učinila napredak, ali da još treba raditi, navodeći da je usvojen Zakon o izvozu robe dvostruke namene, da je bio pripremljen i zakon koji reguliše uvoz i izvoz naoružanja i vojne opreme i da se nada da će biti usvojen u novom sazivu parlamenta. On je pozvao Skupštinu Srbije da ratifikuje Sporazum o trgovini oružjem koji je pre godinu dana usvojila Generalna skupština UN. Vršilac dužnosti predsednika Zajedničke komisije za odbranu i sigurnost BiH Dušanka Majkić rekla je da pored zakonske regulative koja postoji u zemljama regiona još nije zaustavljen trend izvoza oružja u zemlje gde je to zabranjeno. Ona je rekla da je, na primer, oružje poreklom iz BiH nadjeno kod kriminalnih krugova u Švedskoj, a kao problem navela je to što firme u BiH koje se bave uništavanjem oružja umesto da ga unište prodaju ga i izvoze i istakla da u tom segmentu nije zaživela parlamentarna kontrola. Pored uloge parlamenata u nadzoru kontrole izvoza oružja, na dvodnevnom skupu biće reči i o najboljoj praksi u oblasti uništavanja malog i lakog naoružanja i municije, o rešavanju problema viška municije na Zapadnom Balkanu, o unapredjenju politika borbe protiv nezakonite trgovine oružjem, kao i o iskustvima iz kampanje za prikupljanje malog i lakog naoružanja. Parlamentarni forum o malom i lakom naoružanju je globalna inicijativa koja okuplja više od 200 parlamentaraca iz oko 70 zemalja sveta.
