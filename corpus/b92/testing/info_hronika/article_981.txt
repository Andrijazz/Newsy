> Izvor: B92
> Datum: Hronika		| četvrtak 10.04.2014  |  18:45
> Rubrika: info_hronika
> Naslov: Još jedan uhapšen zbog Doljevca
> Članak:

Niš -- Niška policija uhapsila je Aleksandra V. koga sumnjiči da je potpisivao naloge o pripremi i tamponiranju ulica u Doljevcu koje su već bile asfaltirane.
Niška policija uhapsila je Aleksandra V.(43) iz Niša zbog sumnje da je kao bivši radnik "Niskogradnje" tokom 2012. godine u svojstvu šefa gradilišta u Doljevcu potpisivao građevinsku knjigu i radne naloge o pripremi i tamponiranju ulica koje su već bile asfaltirane, saopšteno je iz Policijske uprave.
Sumnja se da je Aleksandar na taj način izvršio krivično delo zloupotrebe odgovornog lica i policija ga je odmah privela nadležnom tužilaštvu, navode iz policije. Niška policija je juče privela 12 osoba kojima je određena mera zadržavanja zbog sumnje da su izvršili krivična dela zloupotrebe službenog položaja, falsifikovanja službenih isprava i zloupotrebe odgovornog lica, kao i da su oštetili budžet Srbije i opštine Doljevac za više od 40 miliona dinara. Još pet osoba je u bekstvu među kojima je i aktuelni predsednik doljevačke opštine za kojima policija intenzivno traga, napominju iz Policijske uprave.
