> Izvor: B92
> Datum: subota 29.03.2014  
> Rubrika: info_hronika
> Naslov: BG: Mladić poginuo u nesreći
> Članak:

Beograd -- Jedan mladić (23) poginuo je u nesreći koja se dogodila u Beogradu, dok je muškarac (37) teže povređen u pucnjavi, rečeno je u gradskoj službi Hitne pomoći.
Kako je rekla portparolka Hitne pomoći Nada Macura, u nesreći koja se dogodila u tri sata i 16 minuta posle ponoći u Vodovodskoj ulici broj 80, smrtno je stradao mladić (23) koji je navodno ispao iz vozila.
U ulici Koste Abraševića 39 na Zvezdari u 20.24 časova došlo je do pucnjave u kolima, a teže je povređen muškarac (37). On je ranjen u predelu grudnog koša, leve nadlaktice i podlaktice i prevezen u Urgentni centar na reanimaciju. U tri sata i 24 minuta posle ponoći, teže je povređen muškarac (29) koji je prebačen na reanimaciju u Urgentni centar, dok su dve ženske osobe, starosti 21 i 24 godine zadobile povrede glave. Na autoputu kod Dušanovačke pijace u smeru ka Novom Beogradu u nesreći je teže povređen muškarac (30) koji je prevezen na reanimaciju u Urgentni centar. U tuči u naselju Mali Mokri Lug povređen je muškarac (34) koji je prebačen u Urgentni centar, dok je u tuči na uglu Karađorđeve i Hercegovačke ulice, povređen muškarac (35) koji je prebačen na neurohirurgiju u Urgentni centar. U saobraćajnoj nesreći u 23 časa na Novosadskom autoputu, povređene su tri osobe. Mladić (23) prebačen je u Kliničko-bolnički centar Zemun zbog povrede glave i razderotine nose, muškarac (29) povredio je potiljačnu reginu, dok je treća osoba odbila pregled. Dečak (11) i muškarac (55) prebačeni su u Urgentni centar zbog povreda koje su zadobili u saobraćajnoj nesreći u pet časova i 15 minuta jutros. Kako je ocenila portparolka, prethodna noć bila je teška. Ekipa Hitne pomoći intervenisala je 106 puta, od čega 30 na javnom mestu. Najviše su se javljali astmatičari, srčani bolesnici i hipertenzičari, kao i pacijenti sa povišenom temperaturom.
