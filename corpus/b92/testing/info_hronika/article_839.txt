> Izvor: B92
> Datum: petak 28.03.2014  
> Rubrika: info_hronika
> Naslov: Jutros upucan mladić u šaku
> Članak:

Beograd -- Jedan muškarac (30) ranjen je u levu šaku prilikom pucnjave u Šumatovačkoj ulici u Beogradu, rečeno je agenciji Beta u Hitnoj pomoći.
Do pucnjave je došlo oko 20 minuta pre sedam sati, a povređeni je zbrinut u Urgentnom centru, rekla je portparolka Hitne pomoći Nada Macura.
U sudaru dva automobila oko ponoći na putu za Kotež muškarac (58) zadobio je teške povrede stomaka, a sumnja se na pucanje slezine. On je takođe prevezen na Urgentni centar. Tokom noći je u saobraćajnim udesima povređeno još petoro ljudi, a lekari su imali ukupno 109 intervencija, od čega 16 na javnom mestu. Pred kraj noći, pomoć su najčešće tražili astmatičari i psihijatrijski bolesnici.
