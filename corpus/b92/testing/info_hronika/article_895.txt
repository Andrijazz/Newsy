> Izvor: B92
> Datum: Hronika		| četvrtak 3.04.2014  |  13:43 -> 17:38
> Rubrika: info_hronika
> Naslov: Bojović tužio Brankicu Stanković
> Članak:

Beograd -- Autorka Insajdera Brankica Stanković otkrila je, na skupu Profemina, da ju je pre mesec dana tužio Luka Bojović zbog objavljivanja službenih beležaka.
Reč je o policijskim beleškama objavljenim u knjizi "Insajder - moja priča", u kojoj je Stankovićeva iznela detalje iz svog života, zašto je dobila policijsko obezbeđenje i kako je u jednom trenutku morala da se skloni iz Beograda.
U knjizi je, između ostalog, objavila službene beleške, koje su zavedene u MUP-u i drugim nadležnim institucijama, a u kojima se navodi da je kupljen snajper za njenu likvidaciju, i da iza toga stoji Luka Bojović. Iako je knjiga objavljena pre šest meseci i sadrži brojne informacije i dokumenta iz nadležnih insitucija o ugrožavanju njene bezbednosti, do sada nije bilo reakcija ni odgovornih u institucijama niti stručne javnosti. Kako je Brankica Stanković na današnjem skupu "Profemina" ironično primetila, jedina reakcija koja je za to vreme stigla jeste tužba Luke Bojovića. "U tužbi se navodi da službena beleška sa operativnim podacima predstavlja tajni dokument i da ne može biti objavljena. Informacija da Luka Bojović stoji iza toga nije moja informacija već zvanični podatak MUP-a. Tako ispada da neko naruči vaše ubistvo, vi to objavite, pa vas on tuži jer je to 'službena tajna'", rekla je Stankovićeva. Luka Bojović, jedan od najtraženijih kriminalaca srpskog podzemlja, uhapšen je 9. februara 2012. godine u Valensiji zbog sumnje da je odgovoran za više teških krivičnih dela. I dalje u Španiji, u ekstradicionom pritvoru čeka na rešenje o izručenju Srbiji.
