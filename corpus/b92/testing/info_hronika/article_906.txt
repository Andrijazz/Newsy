> Izvor: B92
> Datum: petak 4.04.2014  
> Rubrika: info_hronika
> Naslov: Lokalizovan požar u Krnjači
> Članak:

Beograd -- Nešto pre 19 sati u naselju Krnjača na levoj obali Dunava izbio je požar na oko dva hektara pod trskom u Ulici Save Kovačevića.
Vatrogasne ekipe su lokalizovale vatru i nema opasnosti od njenog širenja.
Prema rečima vatrogasaca i stanovnika ovog dela Beograda ovo je učestala pojava. Kako je Tanjugu rekao načelnik Uprave sektora za vanredne situacije Beograda Rade Milošević požar se dogodio nešto pre 19 sati, a u njemu niko nije povredjen. Milošević je dodao da je brzom intervencijom vatrogasaca požar presečen, lokalizovan i stavljen pod kontrolu, pa je sprečena mogućnost njegovog širenja na obližnje objekte. Prema njegovim rečima, u toku je dogašivanje požara, koji nije izazvao veću materijalnu štetu, niti zahvatio okolne objekte i vozila. "Istragom će biti utvrdjen uzrok požara", naveo je Milošević. U akciji gašenja požara je učestvovalo pet vatrogasnih vozila sa 10 vatrogasaca spasilaca.
