> Izvor: B92
> Datum: petak 28.03.2014  
> Rubrika: info_hronika
> Naslov: Noć u BG: Četiri udesa, jedna tuča
> Članak:

Beograd -- Tokom noći u Beogradu su se dogodila četiri saobraćajna udesa u kojima je šest osoba povređeno i jedna tuča u kojoj je jedno lice zadobilo povrede.
Muškarac star oko 48 godina je u tuči oko 23.30 časova u Ulici Ulofa Palmea 21 u Mirijevu zadobio povredu glave, prelom nosnih kostiju i povredu grudnog koša, a prevezen je u Urgentni centar, izjavila je jutros Tanjugu portparol Hitne pomoći Nada Macura.
Muškarac star oko 58 godina je u sudaru dva vozila oko 23.50 časova na Putu za Kotež zadobio povredu stomaka i pod sumnjom da mu je pukla slezina, prevezen je u Urgentni centar, istakla je portparol Hitne pomoći. U udesu oko 03.40 časova na uglu ulica Resavske i Birčaninove, muškarac star 26 godina, zadobio je povredu glave i istezanje vrata, a prevezen je u Urgentni centar. Drugi muškarac star oko 30 godina zadobio je povredu kuka, ali je odbio prevoz u bolnicu, rekla je Macura. Žena, stara oko 30 godina, pešak, u udesu oko 22.15 časova na Zrenjaninskom putu kod Borče zadobila je povrede potkolenice i kolena, a prevezena je u KBC Zvezdara, navela je Macura. Vozač tramvaja, muškarac star 43 godine, u sudaru oko 19.15 časova na uglu ulica Nemanjina i Sarajevska, zadobio je povredu ramena, a prevezen je u Institut za ortopediju Banjica, rekla je Macura. Tom prilikom je muškarac star oko 30 godina, koji je prošao bez vidljivih povreda, prevezen u Urgentni centar, dodala je Macura.
