> Izvor: B92
> Datum: sreda 26.03.2014  
> Rubrika: info_hronika
> Naslov: Sprečeno slanje radnika u Rusiju
> Članak:

Sremska Mitrovica -- Policijska uprava u Sremskoj Mitrovici saopštila je da je sprečila neovlašćeno upućivanje u Rusiju 144 osobe koje nisu imale radne vize i ugovore o radu.
Kako je saopšteno, policija je podnela krivičnu prijavu Osnovnom javnom tužilaštvu u Šidu, protiv S.L iz Bijeljine, R.R. i A.K. iz Šida, koji su osumnjičeni da su neovlašćeno i za novac posredovali u zapošljavanju državljana Srbije u Rusiji.
"Sumnja se da je S.L. u cilju nalaženja zainteresovanih za rad u Rusiji, angažovao drugu dvojicu osumnjičenih. A.K. se tereti da je na Fejsbuk postavio oglas kojim poziva da mu se jave zainteresovani za rad u Rusiji. Na oglas su se javile 144 osobe koje su mu platile da ih fotografiše za izradu radnih viza", saopštila je policija. Dodaje se da je osumnjičeni R.R. uzeo pasoše onima koji su se javili na oglas i da ih je naveo da potpišu izjavu da će mu posredovanje platiti oko 150 evra. U saopštenju se navodi da su osumnjičeni od dva muškarca iz Sremske Mitrovice, uzeli po 13.000 dinara za troškove izdavanja ruske vize. Proverama je utvrđeno da ruska ambasada u Beogradu nikad nije primila dokumentaciju osoba koje su se za izdavanje radnih viza i zapošljavanje u Rusiji obratile osumnjičenima. Policija je pozvala građane koji su osumnjičenima dali svoja dokumenta u cilju dobijanja vize za Rusiju, da ista preuzmu u policijskim stanicama po mestu prebivališta. "Upozoravamo građane da se posredovanje prilikom zapošljavanja u inostranstvu može obavljati isključivo na osnovu Zakona o zapošljavanju, uz dozvolu Ministarstva za rad, zapošljavanje i socijalnu politiku", navodi se u saopštenju.
