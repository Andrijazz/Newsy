> Izvor: B92
> Datum: ponedeljak 7.04.2014  
> Rubrika: info_hronika
> Naslov: Zavod: U vozilo ispaljeno 9 hitaca
> Članak:

Novi Sad -- Novosadski Zavod za zdravstvenu zaštitu radnika potvrdio da je u službeni automobil ispaljeno devet hitaca i od nadležnih organa zatražio da rasvetle slučaj.
U saopštenju informativne službe Zavoda se pretpostavlja da iza svega stoje pokušaji diskreditacije ustanove i njenog direktora.
"Za pretpostaviti je da je cilj ovakvog jednog kriminalnog i vandalskog čina pokušaj da se zdravstvena ustanova, Zavod za zdravstvenu zaštitu radnika Novi Sad, diskredituje, kao i to da se ličnost direktora Mirka Šipovca dovede u vezu sa kriminalnim krugovima, te samim tim da se i njegov ugled koji uživa kao doktor opšte medicine dovede u pitanje", navodi se u saopštenju Zavoda koje je dostavljeno medijima. U Zavodu napominju da ne postoji drugo objašnjenje za ovakav "vandalski i zdravom razumu nepojmljiv i neshvatljiv čin". U saopštenju se od nadležnih organa traži hitno rasvetljavanje ovag slučaja, te da se počinioci privedu pravdi i sankcionišu. Novosadski Radio 021 preneo je ranije danas da novosadska policija radi na pronalaženju osobe koja je 28. marta, izrešetala automobil Zavoda za zdravstvenu zaštitu radnika. Novosadska policija radi na pronalaženju osobe koja je prošlog petka, 28. marta, izrešetala automobil Zavoda za zdravstvenu zaštitu radnika. U Policijskoj upravi je novinarima tog radija rečeno da je obavljen uvidjaj nakon što je prijavljeno oštećenje automobila prouzrokovano hicima iz vatrenog oružja i da je o tome obavešteno nadležno tužilaštvo koje se, za sada, nije izjasnilo o pravnoj kvalifikaciji. U policiji navode da se i dalje radi na rasvetljavanju svih činjenica i okolnosti vezanih za ovaj dogadjaj, uključujući identifikaciju i pronalaženje počinioca. Kola su bila parkirana nedaleko od mesta stanovanja direktora Mirka Šipovca. Inače, radnici Zavoda su svojevremeno optužili Šipovca da mesečno na gorivo za službeni automobil troši 140.000 dinara, pri čemu vozilo koristi u privatne svrhe. Šipovac je to demantovao tvrdeći da optužbe nisu tačne. Takođe, ovo nije prvi put da Šipovac ostaje bez službenog vozila, jer je novembra 2012. godine, kako su tada naveli mediji, slupao službeni automobil Zavoda kada je bio u privatnoj poseti u Trebinju. On je i to negirao rekavši da mu se pokvarila pumpa za gorivo dok je bio na službenom putu koji je "poslovna tajna", podseća portal 021.
