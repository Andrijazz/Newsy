> Izvor: B92
> Datum: sreda 9.04.2014  
> Rubrika: info_hronika
> Naslov: Radnik Vodovoda krao vodomere
> Članak:

Beograd -- Beogradska policija uhapsila je radnika beogradskog Vodovoda i kanalizacije zbog sumnje da je krao vodomere, saopštila je danas policija.
Kako se navodi u saopštenju, uhapšen je i uz krivičnu prijavu dežurnom tužiocu Drugog osnovnog javnog tužilaštva sproveden V.N. (35) iz Beograda, zbog sumnje da je, od marta do početka aprila, ukrao više od 40 aparata.
Sumnja se da je krivična dela vršio tako što je kao radnik JKP Vodovod i kanalizacija znao raspored šahti na desnoj obali Save, pored reni bunara, pa se u noćnim satima dovozio svojim vozilom i otvarao šahte iz kojih je krao vodomere. Sa ukradenih vodemera je potom uklanjao kompletne merne instrumente, brojčanike sa plastičnim zaštitama, a kućišta prodavao kao otpadni mesing po ceni od 200 dinara po jednom kilogramu.
