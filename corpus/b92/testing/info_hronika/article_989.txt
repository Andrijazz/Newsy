> Izvor: B92
> Datum: Hronika		| četvrtak 10.04.2014  |  08:24
> Rubrika: info_hronika
> Naslov: Može li lajk da bude krivično delo?
> Članak:

Beograd -- Dva čoveka su u pritvoru zbog spiska "srbomrzaca" i poziva na nasilje.
Međutim, bilo je mnogih koji su na internetu podržali sadržaje zbog kojih su portparol posebnih jedinica policije Radomir Počuča i pripadnik organizacije "Naši" Ivan Ivanović privedeni.
Treba li da se brinu i oni koji na internetu otvoreno podržavaju, lajkuju i šeruju sadržaje zbog kojih je neko pozvan na krivičnu odgovornost? "Ukoliko ste to lajkovali, izrazili ste svoje mišljenje, dakle, govorili ste. Taj govor podjednako podleže ograničenjima kao i svaki drugi koji se ogreši o Krivični zakonik", kaže Vladimir Vodinelić sa Pravnog fakulteta Univerziteta Union. Međutim, nije ni svako šerovanje i lajkovanje krivično delo, iako je u vezi s njim. Pravnici ističu da bi u obzir trebalo uzeti širi kontekst i istražiti odnos koji je neko imao prema odeđenom sadržaju. "Ako je neko šerovao taj status i rekao 'Ovo je neprihvatljivo', onda kontekst u kojem je to šerovao ukazuje da on to osuđuje, a ne da podržava", rekao je Đorđe Krivokapić sa Fakulteta organizacionih nauka. Ako je podrška nedvosmislena, ni pravnici nemaju dilemu. Odgovornost se ne smanjuje ni ako se broj učesnika u delu povećava. Ukoliko je izraženi stav protiv pravnog poretka, broj ljudi koji ga podržava ne igra nikakvu ulogu. Odgovorni su. "Znate da kada se radi o nasilju na fudbalskim utakmicama, gde redovno učestvuje veliki broj lica, reč je samo o tome da li možete sve privesti pravdi. Međutim, to je tehničko pitanje, ali pravno uopšte nije", kaže Vladimir Vodinelić. Moguća krivična prijava zbog podrške govoru mržnje nije nastala sa virutelnim svetom. Da je poziv na nasilje odštampan na plakatu, odgovornost bi jednako snosili i oni koji ga dele. Tako je i sa peticijama. Ako je njena svrha sporna, odgovorni su i inicijatori i potpisnici. Ali ako sudsko kažnjavanje velikog broja ljudi nije realno, moguća je makar društvena osuda. "To znači da javnost i pojedinci mogu prikupiti podatke i napraviti listu svih koji su lajkovali i šerovali Počučin status, pa onda to pretvoriti u aplikaciju koja bi mogla da pokaže ko su vaši prijatelji na Fejsbuku ili Tviteru koji su lajkovali ili šerovali taj status", objašnjava Krivokapić. Slobodu govora u Srbiji garantuju i Ustav i Evropska konvencija o ljudskim pravima. Ali, kao bilo gde drugde u svetu tako i ovde, sloboda govora nije neograničena. Lajkujte odgovorno ili budite spremni da i sami odgovarate.
