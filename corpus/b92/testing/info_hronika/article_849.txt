> Izvor: B92
> Datum: nedelja 30.03.2014  
> Rubrika: info_hronika
> Naslov: Pretnje maloletniku preko Fejsbuka
> Članak:

Niš -- Maloletnog S.T. iz Niša, koji je preko Fejsbuka pretio smrću Krstanu V. iz Kaća, niška policija privela je samo dan nakon što je slučaj prijavljen policiji.
Krstan V. dečak, koji je pre dve godine u samoodbrani izbo nožem dvojicu mladića, koji su ga mesecima pre toga maltretirali, nedavno je primio preteće poruke.
"Ne vredi ti ni peticija, ni svi ti koji te brane, ništa ti neće pomoći! Osveta ti sledi, ubićemo te sigurno", pisalo je u poruci, za koju je ubrzo utvrđeno da ju je napisao S. T. iz Niša. "S obzirom na to da je maloletnik, protiv S. T. biće podneta krivična prijava za ugrožavanje sigurnosti ", kaže Nataša Pošmuga iz PU Niš. S obzirom na to da je sudski proces pred novosadskim sudom još u toku, Krstanova majka nije želela da daje izjave. Ona kaže da je cela porodica preplašena zbog pretećih poruka Krstanu. Najviše strahuju za Krstanovu sestru bliznakinju i 12 stogodišnjeg brata. Niko od njih u školu ne odlazi, bez pratnje roditelja ili drugova iz škole. U incidentu koji se desio u novembru 2012. godine, u holu Mašinske škole u Novom Sadu, tada petnaestogodišnji Krstan V. nožem je izbo dvojicu starijih mladića, Milana Š. iz Rakovca i Branimira S. iz Teslića, koji su ga mesecima maltretirali. Tužilaštvo je protiv Krstana V. podnelo optužnicu za pokušaj teškog ubistva, pri čemu je ostalo do kraja sudskog procesa. Sudsko veće ocenilo je u obrazloženju da je to bilo prekoračenje nužne samoodbrane. Krstan V. osuđen je u oktobru prošle godine na šest meseci do dve godine uslovno u Višem sudu u Novom Sadu. Odlukom suda, on je pod nadzorom roditelja i socijalnih radnika, a na svakih šest meseci biće razmatrano njegovo ponašanje, uz mogućnost oslobađajuće presude nakon pola godine.
