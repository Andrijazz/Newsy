> Izvor: B92
> Datum: petak 11.04.2014  
> Rubrika: info_hronika
> Naslov: Carinici zaplenili četiri tone robe
> Članak:

Niš -- Mobilne ekipe carinika, koje pokrivaju teritoriju Niša, u akciji je uspele da zaplene oko četiri tone razne robe čija se vrednost procenjuje na oko 33.000 evra.
Kako bi sprečili nelegalnu trgovinu, carinici su počeli sve češće da sprovode vanredne kontrole na putevima u unutrašnjosti zemlje.
"Krijumčari se trude da izbegnu kontrolu, ali je to sada daleko teži zadatak. Ovoga puta očekivali su kontrolu na autoputu kod naplatne rampe Nais, ali su ih carinici preduhitrili pokrivši i alternativne puteve u blizini", navode u Upravi carina. Takvom kontrolom, uspeli su da uhvate sedam Kineza koji su 9. aprila, u dva kombija pokušali da prokrijumčare robu starim putem od Aleksinca do Niša. Carinicima je trebalo nekoliko sati da razvrstaju i popišu svu robu, koja je prema izjavama prekršilaca kupljena na buvljaku u Pančevu i koja je trebalo da završi u kineskim tržnim centrima u Nišu. Protiv njih su podnete prekršajne prijave, a roba i vozila su zaplenjeni. U ranim jutarnjim časovima, na istom putu 10. aprila, u kamionu kurirske službe, beogradskih registarskih oznaka, otkriveno je 227 kilograma rezanog duvana. "Pooštrena kontrola koju mobilne ekipe carinika sprovode u unutrašnjosti teritorije nastavljaju da daju impresivne rezultate", ocenili su u Upravi carina.
