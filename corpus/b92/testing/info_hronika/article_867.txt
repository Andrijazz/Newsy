> Izvor: B92
> Datum: utorak 1.04.2014  
> Rubrika: info_hronika
> Naslov: BG: Uhapšen šef ekspoziture banke
> Članak:

Beograd -- V.B. je uhapšen pod sumnjom da je kao šef ekspoziture Komercijalne banke u Beogradu zloupotrebom službenog položaja pribavio sebi korist i oštetio tu banku.
Policija je uhapsila V.B. (1960) pod sumnjom da je kao šef ekspoziture Komercijalne banke u Beogradu zloupotrebom službenog položaja pribavio sebi korist i oštetio tu banku, saopštilo je danas Ministarstvo unutrašnjih poslova (MUP).
Kako se navodi, za V.B., kojeg su pripadnici Odeljenja za suzbijanje privrednog kriminaliteta uhapsili u saradnji sa Višim javnim tužilaštvom u Beogradu, određeno je zadržavanje do 48 sati. Prema policiji, V.B. se sumnjiči da je, u periodu od 2009. do 2014, radeći na poslovima šefa ekspoziture Komercijalne banke u Beogradu sačinjavao lažne naloge o prevremenoj isplati oročenih depozita, na osnovu njih podizao gotovinu sa računa raznih klijenata. Kako B92 saznaje, depoziti su osigurani i reosigurani van zemlje, pa ni klijenti ni banka neće trpeti nikakvu štetu. U saopštenju MUP-a se navodi da je V.B. u, za sada, neutvrđenom iznosu, pribavio protivpravnu imovinsku korist za sebe. Primenom najsavremenijeg softvera, nedavno razvijenog, čiji je zadatak da otkrije transakcije kod kojih je povećan stepen rizika od mogućih upotreba, Komercijalna banka je uočila nepravilnosti koje ukazuju na zloupotrebu služenog položaja u ekspozituri na Trgu Nikole Pašića 7 u Beogradu, navedeno je u saopšenju Komercijalne banke. Kako je navedeno, odmah nakon toga, interna revizija je pokrenula detaljnu kontrolu. Tokom trajanja interne kontrole, šef ekspoziture banke prijavio se policiji. Iz Komercijalne banke je saopšteno da sarađuju u potpunosti sa istražnim organima i da će im dostaviti sve činjenice utvrđene tokom interne revizije. Naglašavamo da, zbog postupka bankarskog službenika, ni Banka, ni ijedan njen klijent neće trpeti štetu, pošto je i ovaj, kao i drugi slučajevi osiguran i reosiguran u inostranstvu, navodi se u saopštenju Komercijalne banke. Kako saznaje B92, osumnjičeni se od prošle nedelje nije pojavljivao na poslu, isključio je i mobilni i praktično nestao kad je shvatio da je razotkriven, a juče se u 15 sati pojavio u policiji sa advokatom.
