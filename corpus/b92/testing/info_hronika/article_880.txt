> Izvor: B92
> Datum: sreda 2.04.2014  
> Rubrika: info_hronika
> Naslov: Ubijen bivši Arkanov telohranitelj
> Članak:

Beograd -- Rade Rakonjac, nekadašnji telohranitelj Željka Ražnatovića Arkana, ubijen je u pucnjavi u Zvečanskoj ulici u kafiću "Mariki". U pucnjavi ranjene još dve osobe.
Ranjene osobe su Stojan Novaković Cope i Goran Ristanović. Novaković je isto bio blizak Ražnatoviću, dok je Ristanović bivši košarkaš, a sada sportski menadžer.
Pucnjava se dogodila oko 11.40 sati u kafiću "Mariki", u Zvečanskoj 56, nedaleko od stadiona Fudbalskog kluba Partizan.
Bjelopoljac Rade Rakonjac (51), nekadašnji telohranitelj i gardista Željka Ražnatovića Arkana i bliski prijatelj Luke Bojovića, preminuo je od posledica ranjavanja na putu ka VMA. To je potvrdio i Mile Ignjatović iz VMA, koji je rekao da su u tu zdravstvenu instituciju dovezene tri muške osobe. Prema njegovim rečima, jedan od njih nije davao znakova života, pa je pokušana reanimacija, ali je ona bila bezuspešna. Drugi povređeni, N.S. imao je prostrelnu ranu u donjem delu potkolenice i biće zbrinut u VMA i u dobrom je stanju, dodao je Ignjatović.

Kako javlja reporter B92, u Ulici Radovana Simića Cige u naselju Medaković, pronađen je zapaljen automobil marke "alfa romeo". Pre nego što je automobil zapaljen iz njega su izašla dva mladića. Sumnja se da je iz tog automobila pucano na Rakonjca.

Rakonjac je privođen tokom policijske akcije "Sablja". On je u Srpskoj dobrovoljačkoj gardi imao čin pukovnika, prema pisanju medija označen je kao osoba bliska Luki Bojoviću (40), a njegovo ime pominje se i u plavoj i u beloj knjizi o kriminalnim klanovima crnogorske i srpske policije. Zvanično, međutim, Rakonjac nikada nije osuđivan.

Novinar "Novog magazina" Đorđe Odavić je, gostujući u Vestima B92, naglasio da je Rakonjac bio ne samo visoko kotirani član Garde, već i Arkanov čovek od velikog poverenja. "Njegov zadatak je bio da mu čuva decu, a to govori o stepenu poverenja koji je Arkan imao u njega." Odavić je napomenuo da tabloidi poslednjih dana dosta pišu o ubistvu Arkana, povezanosti s Miloševićem. Takođe je napomenuo da se nedavno desio i pokušaj ubistva na Voždovcu i konstatovao da se u "beogradskom podzemlju nešto dešava". Viidećemo šta će istraga da otkrije, videli smo da je za neke slučajeve iz devedesetih bilo potrebno i 10-15 godina da se otkrije istina, kaže Odavić. "Ovo ubistvo nosi potpis sličan onima iz devedesetih", ocenjuje on. Očigledno je da se u beogradskom podzemlju nešto dešava, ovo ubistvo ima manir iz devedesetih, koji niko ne bi želeo, dodaje novinar. "Automobil koji je nađen zapaljen je, verovatno, ukraden, niko ne ide svojim kolima da izvrši ubistvo", kaže Odavić. Dodaje da je sada na forenzičarima da izvrše analizu i eventualno dođu do nekih podataka. "Pa, možda se izvrši neko poklapanje u DNK analizi policije."
