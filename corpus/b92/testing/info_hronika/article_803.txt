> Izvor: B92
> Datum: sreda 26.03.2014  
> Rubrika: info_hronika
> Naslov: Saslušan Geza o ubistvu Pantića
> Članak:

Beograd -- Stanko Savanović Geza, koji u zatvoru u Foči služi 35-godišnju kaznu zbog likvidacije bošnjačkih civila 1995, saslušan u Tužilaštvu BiH u vezi ubistva Pantića.
Rečeno je da su saslušanju prisustvovali predstavnici Tužilaštva za organizovani kriminal iz Srbije. Predviđeno je i ispitivanje na poligrafu. Predsednik Komisije za ispitivanje ubistava novinara Veran Matić potvrdio je da je ovo saslušanje zakazano u Sarajevu.
Matić je na skupu o nekažnjivosti zločina nad novinarima rekao da je od ubistva Pantića 2001. do danas na slučaju radilo sedam radnih grupa u MUP-u, navodeći da je i laiku jasno da je na taj način nemoguće otkriti ubice i nalogodavce. Potvrdio je i da u slučaju Pantića i u sklopu rada Komisije treba da bude saslušana još jedna osoba. Mediji su početkom godine pisali da je Savanović, koji je promenio prezime, označen u istrazi kao jedan od moguće dvojice neposrednih ubica Pantića. Prema tim napisima, sumnja se da je Kojić, zajedno sa još jednim osumnjičenim, poreklom iz Bijeljine, sačekao Pantića 11. juna 2001. u ulazu zgrade u kojoj je živeo u Jagodini i ubio ga udarcima metalnom šipkom. Prema dosad poznatim detaljima, istraga o ubistvu Pantića prati dva pravca. Jedan je povezan sa događajima u jagodinskoj pivari, a drugi u je vezi s privatizacijom cementare u Popovcu. Savanović se dovodi u vezu sa prvim pravcem. Kao što je poznato, Pantić je napisao više kritičkih tekstova o radu pivare za vreme direktovanja Jovana Stojanovića. U dugogodišnjem sudskom postupku Stojanoviću se sudilo zbog flaširanja pokvarenog piva, ali je na kraju oslobođen. Prema medijskim navodima, policija sumnja da je bilo zastrašivanja u tom postupku.
