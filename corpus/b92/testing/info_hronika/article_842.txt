> Izvor: B92
> Datum: subota 29.03.2014  
> Rubrika: info_hronika
> Naslov: Šta sve Šarić ima u rodnom gradu
> Članak:

Pljevlja -- Niko ne zna tačno koliko je novca, uz podršku prethodne lokalne vlasti, od 2006. godine Darko Šarić uložio u rodni grad.
Sve šta je sagrađeno parama od prodaje droge i danas dobro posluje kao zakupljen prostor koji izdaje crnogorska Uprava za imovinu.
Pojedini listovi u toj zemlji pišu da će do kraja godine Dušku Šariću, koji se vodio kao vlasnik zaplenjene imovine u Pljevljima, a trenutno je u zatvoru, ti objekti biti vraćeni. Da li je moguće da je hapšenjem samo jednog čoveka ovde zaustavljen bolji život? Budite sigurni da bi ogromna većina Pljevljana svakodnevni silazak brojnih novinarskih timova u taj grad i te kako menjala za dolazak Šarićevih građevinskih mašina.

Trag prljavog novca, vidljiv je na svakom koraku. Zbog ogromnih troškova održavanja crnogorska uprava za imovinu izdaje u zakup većinu zaplenjenih objekata. Diskoteka "Minicipijum S" podignuta na mestu nekadašnje porodične kuće Šarića i klub "4 sobe" najposećenija su mesta u gradu. Benziska pumpa "Mat petrol" toči gorivo, a u stovarištu na putu ka Gradacu još uvek se može videti jedan broj nekada impozantne kolekcije Šarićevih građevinskih mašina i kamiona. I dalje se priča o nedovršenim megalomanskim idejama narko bosa.

Drugi veliki neostvareni projekat bila je cementara u Otilovićima, čiju je gradnju prekinula akcija "balkanski ratnik". Novinar lista Dan iz Pljevlja Božo Jelovac, koji je prvi u crnogorskoj štampi predstavio Šarića kao kriminalca, kaže da je on imao jako uporište u prethodnoj lokalnoj vlasti. Bivši predsednik opštine Pljevlja, a sada poslanik DPS-a Fillip Vuković bio je isuviše zauzet kampanjom zbog lokalnih izbora da bi odgovorio na naša pitanja. Koliko je tačno prljavog novca uloženo u ovaj grad od 2006. godine, može samo da se nagađa. Pojedini crnogorski mediji najavljuju da će do kraja godine Dušku Šariću, Darkovom bratu, koji zbog pranja novca služi zatvorsku kaznu u Bijelom polju, oduzeta imovina biti vraćena.
