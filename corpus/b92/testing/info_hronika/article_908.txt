> Izvor: B92
> Datum: petak 4.04.2014  
> Rubrika: info_hronika
> Naslov: SD: Uhapšeni policajci zbog mita
> Članak:

Smederevo -- Smederevska policija uhapsila je dva saobraćajna policajca Policijske uprave Smederevo, zbog postojanja osnova sumnje da su izvršili krivično delo primanje mita
Kako je saopšteno iz PU Smederevo, oni su osumnjičeni da su u dužem periodu i više puta, na putevima oko Smedereva, gde je intenzivniji teretni saobraćaj, od vozača kamiona tražili i dobijali novac kako im ne bi pisali prekršajne prijave za otkrivene prekršaje.
Oni se terete da su, iako su bili zaduženi za uviđaje saobraćajnih nezgoda, a ne za kontrolu saobraćaja, izlaske na uviđaje koristili tako što su, nakon njih, odlazili na neko vreme na određene lokacije - putni pravac Kovin-Smederevo i lokacije pre uključenja na auto-put. Tu su, kako je saopšteno, zaustavljali vozače kamiona, uzimali od njih novac kako bi im oprostili prekršaje i onda se vraćali u zgradu saobraćajne policijske ispostave. Uhapšeni policajci će, uz krivičnu prijavu, biti sprovedeni Višem javnom tužiocu u Smederevu. Akciju su sproveli inspektori Odeljenja kriminalističke policije PU Smederevo, a nakon višemesečnog praćenja uhapšenih.
