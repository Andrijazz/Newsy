> Izvor: B92
> Datum: sreda 26.03.2014  
> Rubrika: info_hronika
> Naslov: Janković: Postupak protiv BIA
> Članak:

Beograd -- Zaštitnik građana Saša Janković najavio postupak protiv BIA jer se, kako je navedeno, suprotno Ustavu služila tajnim pretresom u slučaju Darka Šarića.
Janković je danas na skupu povodom 20 godina Nezavisnog udruženja novinara Srbije rekao da je jedan od najviših predstavnika izvršne vlasti nakon privođenja Darka Šarića novinarima izneo spisak tajnih mera koje je BIA koristila u tom slučaju, navodeći kao jednu od njih i tajni pretres.
"Dato je kompletno upustvo svim kriminalcima šta treba da izbegavaju. Da sam kojim slučajem to učinio ja verovatno bi bio skinut imunitet i bio bih lišen slobode", rekao je Janković, a prenele su agencija Fonet i list Danas, ne pominjući nijednom ime državnog funkcionera koji je izneo u javnost tajne mere koje je BIA primenjivala. Zaštitnik građana Srbije je istakao da je Ustavom iz 2006. zabranjeno korišćenje tajnog pretresa i navedeno je da se u tuđi stan može ući samo na osnovu naloga suda. Kao još jedan od primera zloupotrebe, Janković je naveo i da je jedan tabloid objavio šta je navodno Darko Šarić rekao dvojici agenata BIA prilikom privođenja i upitao zbog čega nadležni nisu ispitali kako se takva informacija našla u medijima.
