> Izvor: B92
> Datum: utorak 8.04.2014  
> Rubrika: info_hronika
> Naslov: Ponovo uhapšeni za ubistvo Bojovića
> Članak:

Podgorica -- Osumnjičeni za ubistvo Beograđanina Nikole Bojovića, Slobodan Šaranović (75) i Ratko Koljenšić (37), ponovo su uhapšeni, javila je Televizija Crne Gore.
Oni su uhapšeni večeras po nalogu Vrhovnog državnog tužilaštva Crne Gore, koje je, kako navodi Televizija, otvorilo istragu o ubistvu Bojovića u Beogradu, 29. aprila prošle godine.
Šranović i Koljenšić su iz pritvora pušteni krajem februara, odlukom Apelacionog suda Crne Gore, pošto je ocenjeno da nema uslova za njihovo izručenje Srbiji, koja je to tražila od Crne Gore. Šaranović i Koljenović se terete da su posredno učestvovali u ubistvu Nikole Bojovića, dok se za direktnog izvršioca ubistva sumnjiči Saša Cvetanović. Šaranović se tereti da je iz osvete naručio i platio ubistvo Nikole Bojovića, pošto je navodno došao do informacija da je Nikolin brat Luka Bojović naručio ubistvo njegovog brata Branislava Šaranovića (66) u oktobru 2009. Koljenšić je osumnjičen da da je bio pomagač Saši Cvetanoviću (32) iz Vranja. Od četvorice osumnjičenih koji su uhapšeni u Crnoj Gori, srpskim vlastima do sada je isporučen Saša Cvetanović. On je ekstradiran 22. januara, podseća Televizja Crne Gore. Nikola Bojović, brat Luke Bojovića, ubijen je sa više hitaca iz vatrenog oružja u Ulici carice Milice aprilu 2013. godine.
