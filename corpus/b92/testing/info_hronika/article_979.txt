> Izvor: B92
> Datum: sreda 9.04.2014  
> Rubrika: info_hronika
> Naslov: Sa zoljom tražio pregled kod Macure
> Članak:

Beograd -- Jedan muškarac jutros je sa zoljom ušao u ambulantu Hitne pomoći u Beogradu, pretio osoblju i tražio da ga pregleda portparolka Hitne pomoći Nada Macura.
Prema rečima Macure, čovek je u ambulantu upao jutros između sedam i 7.30.
"Mi nismo znali da je 'zolja' već iskorišćena, a na sreću u ambulanti nije bilo pacijenata... Čovek je, navodno, tražio da ga ja pregledam. Govorio je nekontrolisano. Jedan tehničar mu je uzeo 'zolju', malo smo popričali sa njim, a onda je došla i policija", rekla je Macura.
Ona je pohvalila reakciju policije koja je došla u rekordnom roku do zgrade Hitne pomoći i uhapsila 54-godišnjeg čoveka. Kako saznaje "Blic", napadač se tako naoružan šetao gradom, a da ga niko nije ni zaustavio.
