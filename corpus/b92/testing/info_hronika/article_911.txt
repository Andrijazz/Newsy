> Izvor: B92
> Datum: petak 4.04.2014  
> Rubrika: info_hronika
> Naslov: "Bojović crta metu na Brankici"
> Članak:

Beograd -- Tužba Luke Bojovića protiv Brankice Stanković predstavlja direktnu poruku njoj, kaže Veran Matić, urednik Informativnog programa B92 i izdavačke kuće Samizdat.
"To predstavlja još jedno potencijalno crtanje mete na njenim leđima, a meni kao izdavaču svojevrsnu „fatvu“", kaže za Danas Veran Matić.
Matić podseća da se "poslednjih nekoliko meseci i dana desio niz ubistava u Srbiji i Crnoj Gori koji se dovode u vezu sa akterom tužbe, njegovim prijateljima i suparnicima", te da se tužba ne može shvatiti drugačije sem kao svojevrsna pretnja. On je pozvao novinare da pokažu solidarnost, jer se mogu naći u sličnim situacijama. "Nije sporno da Luka Bojović, kao i svako drugo lice koje smatra da su mu prava povređena, ima mogućnost da podnese tužbu za naknadu štete. Međutim, kada se govori o osnovanosti tužbe, treba imati u vidu to da se u konkretnom slučaju radi o novinarki koja je u knjizi objavila zvanične podatke, na osnovu kojih je iznela svoje mišljenje o okolnostima u kojima se našla od momenta kada joj je, nakon izvršene bezbednosne procene, dodeljeno 24-časovno policijsko obezbeđenje", navodi Matić. Bojovićevi advokati potvrdili su medijima da su zbog povrede časti i ugleda tužili Stankovićevu sa odštetnim zahtevom od 250.000 dinara. Između ostalog, u tužbi se navodi i da je Stankovićeva u knjizi "Insajder, moja priča" objavila poverljive policijske podatke. "Posebno je apsurdna tvrdnja iz tužbe da ta dokumenta imaju oznaku službene tajne, i da ih se nije smelo objavljivati javno. Saznanja zvaničnih institucija o tome da je organizovana likvidacija bilo koga, naročito novinara, javnog lica, nikako ne smeju ostati tajna, već upravo obrnuto - javnost o tome mora biti na vreme obaveštena", smatra Matić i dodaje da se u "tužbi gotovo i ne osporava ono što piše u službenim beleškama". Stankovićeva je u knjizi objavila službenu belešku Uprave kriminalističke policije MUP Srbije da je kupljen snajper za njenu likvidaciju i da iza toga stoji Bojović.

Nezavisno udruženje novinara Srbije (NUNS) je povodom tužbe Luke Bojovića protiv novinarke Brankice Stanković, apelovalo na policiju i tužilaštvo da bezuslovno skinu oznaku tajnosti sa svih dokumenata koji se tiču pretnji autorki "Insajdera", ali i drugim novinarima čija je bezbednost ugrožena. U saopštenju NUNS-a navodi se da policija godinama zna ko pokušava da likvidira Brankicu Stanković, a, uprkos tome, ona je i dalje talac kriminalaca i države nesposobne da se sa njima obračuna. "Podsećamo da Brankica Stanković već petu godinu živi u agoniji koja se ovom tužbom pretvara u farsu. Zbog toga smatramo da ne postoji nikakav razlog da se javnost ne obavesti ko zapravo preti novinarima i da se prema njima ne preduzmu adekvatne mere", poručio je NUNS. To udruženje novinara dodaje da će nadležni organi, ukoliko ne postupe tako, prećutno priznati da u Srbiji, koja se hvali velikim dometima u borbi protiv organizovanog kriminala, samo novinarima ne može da se garantuje minimum bezbednosti. "Država u kojoj je službena tajna priprema ubistva jedne novinarke i koja već decenijama nije u stanju da pronađe i kazni ubice i nalogodavce ubistva troje novinara ne može se smatrati demokratskom. Ubistvo novinara je ubistvo slobodne reči, a pretnje novinarima, uključujući i ovakve besmislene tužbe, sve novinare i novinarstvo stavljaju pred streljački stroj", zaključuje NUNS.
