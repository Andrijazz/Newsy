> Izvor: B92
> Datum: ponedeljak 31.03.2014  
> Rubrika: info_hronika
> Naslov: B92: Novi dokazi o ubistvu Arkana
> Članak:

Beograd -- Postoje novi dokazi o ubistvu Željka Ražnatovića Arkana, ali nema potvrde da iza njega stoji nekadašnji politički vrh, sa Slobodanom Miloševićem na čelu.
Za B92 je nezvanično potvrđeno da postoje nova saznanja u vezi sa ovim slučajem i da bi razlozi ubistva mogli biti političke prirode, ali da nema potvrda navoda o kojima danas pišu brojni mediji.
Kao osnovni razlozi za ubistvo se za sada pominju Arkanovo potencijalno svedočenje pred Haškim tribunalom, kao i susret sa jednim visokim zapadnim zvaničnikom, za šta postoji svedočenje više lica. Kako je rečeno za B92, sve detalje trebalo bi da otkrije istraga. Milošević je umro u pritvoru Haškog tribunala 2006. godine, tako da su tada svi postupci, ukoliko su protiv njega vođeni, obustavljeni. Ražnatović, komandant nekadašnje paravojne formacije Srpska dobrovoljačka garda, aktivne tokom ratova u BiH i Hrvatskoj, ubijen je u januaru 2000. godine u Beogradu, ispred hotela "Interkontinental". "U izvršavanje tako ozbiljnog krivičnog dela, naročito političkih, postoji čitav lanac organizatora i izvršilaca krivičnog dela. To što je neko ko bi se mogao označiti kao nalogodavac,mrtav ne amenstira i ne izuzima od odgovornosti bilo koga ko je u tako nečemu učestvovao", rekao je ministar pravde Nikola Selaković. Iako se za nekoliko ubistava u javnosti govori da iza njih stoji režim Slobodana Miloševića, on se kao nalogodavac pojavljuje samo u presudi za ubistvo Ivana Stambolića i za atentat na Vuka Draškovića u Budvi. Sadašnja vlast najavljuje da je vreme da se razreše sva ubistva koja su ostala nerešena iz devedesetih godina prošlog veka, a kao važnu tačku navode pomak u istrazi ubistva Slavka Ćuruvije "To je bio pokazatelj da smo spremi da se suočavamo sa svim stvarima iz naše prošlosti, bilo da su lepe, bilo da su one i te kako ružne i tamna mrlja u našoj istoriji. Ja sam uveren sam da ćemo u maksimumu naših kapaciteta mi u narednom periodu biti u stanju da pokazemo da Srbija ima snage da bude uređena i pravna država, a to svakako ne može da bude država u kojoj imate desetine potecijalno političkih ubistava i drugih teških zločina koji nisu rasvetljeni", rekao je Selaković. Podsetimo, ranije danas je TV Pink objavila da se "ovih dana završava istraga o političkim ubistvima koja su obeležila vladavinu Slobodana Miloševića". O tome je govorio i lider SPO Vuk Drašković, koji je rekao da iza svih političkih ubistava devedesetih godina stoji sam Milošević.
