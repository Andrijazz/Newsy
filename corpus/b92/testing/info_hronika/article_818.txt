> Izvor: B92
> Datum: Hronika		| četvrtak 27.03.2014  |  20:24
> Rubrika: info_hronika
> Naslov: Nikčević ispitan o ubistvu Čuruvije
> Članak:

Beograd -- Nekadašnji pripadnik DB i bivši direktor Jugoimporta SDPR-a Stevan Nikčević saslušan je kao svedok u istrazi ubistva novinara Slavka Ćuruvije, saznaje Danas.
Prema nezvaničnim izvorima, Nikčević je u Tužilaštvu za organizovani kriminal rekao da nema direktna saznanja o samom ubistvu Ćuruvije na Uskrs 1999.
Govorio je o svom nezadovoljstvu radom tadašnjeg Resora državne bezbednosti, i o metodima rada te službe. Za ponedeljak je zakazano saslušanje još jednog bivšeg pripadnika DB. Mada je vođa SPO Vuk Drašković u decembru 2003. potvrdio za Danas da je upravo Nikčević obelodanio dosije RDB "Ćuran" o tajnom praćenju Ćuruvije na dan ubistva, prema dostupnim podacima, ovo je prvi put da su istražni organi ispitivali Nikčevića u vezi s tim. Nikčevićevo saslušanje početkom 2000-ih, više puta je javno tražio brat ubijenog novinara Jovo Ćuruvija, pozivajući se na to da je Nikčević u vreme ubistva bio zamenik Milana Radonjića. U sadašnjoj istrazi Radonjić je osumnjičen da je organizovao Ćuruvijino ubistvo. Radonjić je u ranijim iskazima navodio da je za šefa beogradskog RDB imenovan početkom aprila, te da je kolegama usmeno rekao da o svemu obaveštavaju i Nikčevića. Kao što je poznato, Nikčević je bio koministar policije u prelaznoj Vladi Srbije nakon petooktobarskog prevrata, potom pomoćnik saveznog ministra policije Zorana Živkovića, pa tokom sledećih deset godina direktor Jugoimporta. Početkom 2012. imenovan je za državnog sekretara u Ministarstvu spoljne i unutrašnje trgovine. Među dosad saslušanim svedocima u istrazi za Ćuruviju, pokrenutoj sredinom januara nakon iskaza Milorada Ulemeka Legije, jesu nekadašnji DB-ovci Franko Simatović Frenki, Branko Crni, te Jovica Stanišić, koji je odbio da da iskaz. Ispitani su i svedoci saradnici u procesu za ubistvo Zorana Đinđića Dejan Milenković Bagzi i Miladin Suvajdžić, zvani Đura Mutavi. Istraga se sem protiv Radonjića, vodi i protiv Ratka Romića, Radomira Markovića i Miroslava Kuraka, koji je u bekstvu.
