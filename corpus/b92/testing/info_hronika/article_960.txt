> Izvor: B92
> Datum: utorak 8.04.2014  
> Rubrika: info_hronika
> Naslov: Niš: Nastavak provere u toplani
> Članak:

Niš -- Šef Odseka za suzbijanje privrednog kriminaliteta PU u Nišu Bojan Đurković rekao da policija nastavlja provere u Direkciji za izgradnju grada i Graskoj toplani.
"Nismo stali, radi se na proverama i otkrivanju drugih eventualnih zloupotreba", rekao je Đurković na konferenciji za novinare na kome su predstavljeni rezultati niške policije za mart ove godine.
Četvorici bivših i sadašnjih direktora Direkcije za izgradnju grada, zameniku direktora toplane i dvojici vlasnika privatnih preduzeća određen je pritvor do 30 dana zbog sumnje da su zloupotrebili službeni položaj u saizvršilaštvu. Zbog istog krivičnog dela sumnjiči se i bivša direktorka toplane koja je samo saslušana. Krivične prijave su podente protiv petorice ranijih rukovodilaca toplane zbog sumnje da su izvršili krivično delo nesavesnog rada u službi i poreske utaje. Govoreći i rezultatima rada u oblasti privrednog kriminaliteta, Djurković je naveo da je prošlog meseca otkriveno 66 krivičnih dela, dok je prošle godine u istom mesecu otkriveno 39 krivičnih dela. U prva tri meseca ove godine podneto je 148 krivičnih prijava, a u istom periodu lane podneta je 91 krivična prijava, dodao je on. Za prva tri meseca ove godine uhapšeno je 15 osoba, a u istom periodu prošle godine 10, napomenuo je Djurković. Statistički pokazatelji ukazuju na bolje rezultate u martu ove godine u odnosu na isti period 2013. godine i u drugim oblastima rada Policijske uprave u Nišu. U prva tri meseca ove godine bilo je 29 slučajeva više u odnosu na isti period lane u pogledu hvatanja izvršilaca na delu, policija je rasvetlila oko 60 krivičnih dela više sa nepoznatim izvršiocem i podnela 32 krivične prijave više u pogledu poznatih izvršilaca krivičnih dela, rekao je načelnik Odeljenja policije Ljubiša Zdravković. Prošlog meseca saobraćajna policija podnela je oko 640 prijava za teže prekršaje i 1. 297 za lakše saobraćajne prekršaje, iz saobraćaja je isključeno 142 vozača od koji 68 zbog vožnje pod dejstvom alkohola, rekao je zamenik načelnika Odeljenja saobracjane policije Dragan Pešić.
