> Izvor: B92
> Datum: subota 5.04.2014  
> Rubrika: info_hronika
> Naslov: Bivši direktor "Čistoće" u pritvoru
> Članak:

Beograd -- Viši sud odredio je pritvor do 30 dana bivšem generalnom direktoru beogradske "Gradske čistoće" Aleksandru Stamenkoviću i još dvojici direktora privatnih firmi.
Viši sud u Beogradu odredio je pritvor do 30 dana bivšem generalnom direktoru beogradske "Gradske čistoće" Aleksandru Stamenkoviću i još dvojici direktora privatnih firmi koji su uhapšeni u sredu zbog sumnje da su prekršili zakon u postupku kupovine podzemnih kontejnera za smeće.
Pritvor im je određen zbog opasnosti da bi u toku istrage mogli da utiču na svedoke, kao i zbog visine zaprećene kazne za krivično delo koje im se stavlja na teret, a koja je preko 10 godina, a način i izvršenja i težina posledice su doveli do uznemirenja javnosti, rekla je danas Tanjugu portparol suda Dušica Ristić. Ona je dodala da je za četiri osumnjičene u tom slučaju sudija za prethodni postupak odredio meru zabrane napuštanja stana (kućni pritvor) i meru zabrane prilaženja, sastajanja i komuniciranja sa svedocima, rekla je portparol suda Dušica Ristić. Stamenković i ostali se sumnjiče da su zloupotrebom službenog položaja oštetili državu za 169 miliona dinara i od tog novca 63 miliona pribavili korist preduzeću "Blok". Odluka o pokretanju javne nabavke i ugradnji podzemnih kontejnera procenjene vrednosti 716 miliona dinara bez PDV-a, doneta je bez odluke Upravnog odbora "Gradske cistoce". Upravni odbor je tek naknadno odobrio novac i kolicinu potrebnih kontejnera. Potom je kroz celokupni postupak javne nabavke favorizovan Konzorcijum pravnih lica "Blagojevica i "Blok" i sa njima zaključen ugovor u vrednosti od 613.305.000 dinara, od čega su za ugradnju kontejnera predvidjena sredstva u iznosu od 78.057.000 dinara, saopštila je ranije policija. Prilikom ugradnje kontejnera, koje je trebalo da izvede Konzorcijum "Blagojevica" i "Blok", angažovano je JKP Beograd put, kome je po tom osnovu plaćeno 169.299.251,24 dinara, dok je konzorcijumu isplaćeno 63.142.678,77 dinara, iako nisu izveli radove u skladu sa odredbama ugovora. Na ovaj način su osumnjičeni oštetili JKP Gradska čistoća i pribavili imovinsku korist privrednom društvu "Blok" d.o.o. za plaćeni iznos od 63.142.678,77 dinara, odnosno oštetili JKP Gradska čistoća za 169.299.251,24 dinara, koliko je plaćeno JKP Beograd put, navela je policija.

Demokratska stranka saopštila je večeras da se protiv bivšeg generalnog direktora beogradske "Gradske čistoće" Aleksandra Stamenkovića vodi postupak u kome je on, kako se navodi, unapred osudjen, a optužnica besmislena. Hapšenje Stamenkovića, kome je odredjen pritvor do 30 dana, prema oceni DS-a, sraman je pokušaj vlasti da skrene pažnju javnosti sa brojnih afera koje ostaju bez odgovora države, kao i sa postignutih dogovora o Kosovu i Metohiji. Demokrate tvrde i da je Stamenković već osudjen ''kroz režimske medije, po unapred poznatoj matrici''. Prema saopštenju DS, o ''besmislenosti'' optužnice koja se stavlja na teret Stamenkoviću, najbolje govori ''podatak da je proizvodjač podzemnih kontejnera tužio Gradsku čistoću zbog neplaćanja izvedenih radova u visini od 35 miliona dinara''.
