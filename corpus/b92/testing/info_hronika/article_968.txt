> Izvor: B92
> Datum: sreda 9.04.2014  
> Rubrika: info_hronika
> Naslov: Draginu ukinut kućni pritvor
> Članak:

Beograd -- Bivšem ministru poljoprivrede Saši Draginu, optuženom za malverzacije sa pančevačkom Azotarom, Specijalni sud ukinuo kućni pritvor i odredio oduzimanje pasoša.
Službenici Uprave za izvršenje krivičnih sankcija Ministarstva pravde skinuli su danas oko 12 sati elektronsku narukvicu za monitoring bivšem ministru Draginu, čime mu je ukinuta mera zabrane napuštanja prostorija u kojima živi, rečeno je Tanjugu večeras u toj Upravi.
Prvi na optužnici u procesu za zloupotrebe u pančevačkoj Azatori je Dragin, a na optuženičkoj klupi je još 41 osoba. Dragin se tereti za krivčno delo zloupotreba službenog položaja, za koju je zaprećena kazna do 12 godina zatvora. On je bio devet meseci u pritvoru nakon hapšenja u novembru 2012. posle čega mu je odobren kućni pritvor. Suđenje je spojeno po dve optužnice iz maja i septembra prošle godine. Tužilaštvo za organizovani kriminal podiglo je optužnicu protiv Dragina i još 20 optuženih 22. maja 2013. zbog sumnje da su zloupotrebama oštetili Azotaru za oko 25 miliona evra. U septembru je podignuta još jedna optužnica i na njoj se ne nalazi bivši ministar. Tom optužnicom grupi od 25 optuženih, od kojih se troje nalazi i na prvoj optužnici, na teret se stavlja da su Azotaru oštetili za oko 350 miliona dinara, odnosno za oko tri miliona evra. Prema prvoj optužnici, Dragin i ostali se terete za prodaju regresiranog mineralnog đubriva od jula 2009. do oktobra 2011. godine koja je vršena suprotno uredbama Vlade Srbije.
