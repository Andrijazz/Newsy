> Izvor: B92
> Datum: Hronika		| četvrtak 27.03.2014  |  13:30
> Rubrika: info_hronika
> Naslov: SD: Uhapšen proizvođač marihuane
> Članak:

Smederevo -- Inspektori Policijske uprave u Smederevu uhapsili su M. N. (35) iz Smedereva, zbog sumnje da je proizvodio marihuanu radi prodaje, saopštila je policija.
Policija je, nakon dužeg operativnog rada, danas pretresla kuću u centru grada, u blizini jedne osnovne škole i u podrumu kuće, u kojoj je osumnjičeni živeo neprijavljeno, otkrivena je prostorija u kojoj je gajio indijsku konoplju u veštačkim, kontrolisanim uslovima.
U prostoriji je bila instalirana oprema za kontrolu i regulisanje temperature, vlažnosti vazduha i osvetljenja. Biljke je prvo gajio u drugoj kući u predgradju Smedereva, pa ih je preselio u iznajmljenu kuću u centru grada, zbog boljih uslova. Nađeno je i oduzeto 15 zasada indijske konoplje, kao i dnevnik koji je osumnjičeni vodio o biljkama, a u koji je upisivao šta je tačno, po danima, radio u procesu uzgajanja. Evidencija sadrži podatke o vrsti zemlje, đubriva, osvetljenja, kada su biljke zasađene, presađivane i čime su tretirane. Osumnjičeni će, uz krivičnu prijavu za krivično delo neovlašćene proizvodnje i stavljanja u promet opojnih droga, biti sproveden Osnovnom javnom tužiocu u Smederevu, navedeno je u saopštenju.
