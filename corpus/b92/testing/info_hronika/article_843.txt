> Izvor: B92
> Datum: subota 29.03.2014  
> Rubrika: info_hronika
> Naslov: Novo ime u istrazi ubistva Pantića
> Članak:

Beograd -- Dragan Tešić, pripadnik Dobrovoljačke garde Željka Ražnatovića Arkana, novo je ime koje se pominje u istrazi ubistva Milana Pantića, piše Politika.
Na njegovu umešanost u ubistvo jagodinskog novinara ukazao je Stanko Kojić Geza (46), prilikom saslušanja u zatvoru u Foči, gde izdržava višedecenijsku zatvorsku kaznu zbog likvidacije bošnjačkih civila u julu 1995. godine u Srebrenici. I za samog Kojića postoje izvesne indicije da je umešan u Pantićevo ubistvo.
Predsednik Komisije za istraživanje ubistva novinara u Srbiji Veran Matić, rekao je za "Politiku" da je Kojić izjavu u fočanskom zatvoru dao u prisustvu predstavnika srpskog i bosanskog tužilaštva. "Viši tužilac Jagodine, koji radi na slučaju ubistva Milana Pantića, ovlašćenje za saslušanje Kojića preneo je na grupu svojih kolega, koji su otputovali u Sarajevo i uz prisustvo tužilaca Bosne i Hercegovine ga saslušali. Razgovori su obavljeni u dva navrata, a urađeno je i poligrafsko veštačenje Kojićevog iskaza. Poligrafsku proveru radio je veštak iz Bosne jer srpskom to nije dozvoljeno po zakonu. Rezultati veštačenja biće nam poslati narednih dana. Budući da ne smem da iznosim detalje Kojićevog iskaza, kazaću samo da će se u narednom periodu raditi na njihovoj proveri", kazao je Matić. Prema nezvaničnim informacijama, iz Kojićevog iskaza moglo je da se zaključi da je on informacije o ubistvu Milana Pantića imao neposredno pošto je ono izvršeno. Kojić, koji se pre rata prezivao Savanović je, prema istim informacijama, naveo još neka imena mogućih učesnika u ubistvu Pantića što bi trebalo da bude dobar put u otkrivanju ubica. "Politikin" izvor blizak istrazi ubistva Milana Pantića otkriva da istražni organi koji rade na rasvetljavanju ovog slučaja proveravaju i umešanost Zorana Obrenovića, zvanog Maljić, u ovaj zločin jer je nekoliko svedoka, koji su do sada saslušani, pomenulo njegovo ime. Za Dragana Tešića se nezvanično smatra da je u bekstvu, i da pod drugim identitetom živi u Nemačkoj. Na umešanost Stanka Kojića, Dragana Tešića i Zorana Obrenovića prošle godine, policiji je ukazao Jugoslav Petrušić, nekadašnji pripadnik grupe "Pauk" čiji su članovi bili osumnjičeni za špijunažu. On je 26. februara 2013. godine, u svojstvu građanina, na lični zahtev dao izjavu pripadnici Uprave kriminalističke policije. Iznošenju Petrušićevih saznanja u vezi sa ubistvom jagodinskog novinara, prisustvovali su i advokat Milorad Konstantinović, stručnjak za računarsku tehnologiju Branka Đuković i penzioner MUP-a, Petrušićev saradnik, Milan Glamočanin. "Dragan Tešić se hvalio da je sa Stankom Savanovićem 8. ili 9. juna 2001. godine iz Smedereva krenuo u Paraćin da se vidi sa čovekom koji će im izdati zadatak da nekoga prebiju. Nisu imali tablice na automobilu, pa ih je saobraćajna policija zaustavila. Posle sat vremena i urgencije nekih ljudi, dozvoljeno im je da nastave dalje. Odatle su otišli u Paraćin da se vide sa čovekom od koga je trebalo da dobiju informacije šta da rade. Pošto nisu završili posao, vratili su se u Smederevo, u stan u centru grada u kojem su bile smeštene prostitutke. Tu su ostali do jedan ili dva časa izjutra kada su ih pozvali i rekli im da ponovo hitno moraju na sastanak na autoput, prema Jagodini. Oko pet-šest sati ujutru bili su u Jagodini na licu mesta", ispričao je Petrušić pred inspektorima. U nastavku iskaza, Petrušić je kazao da je Tešića i Savanovića "treće lice" dovezlo do mesta gde živi Pantić, a da je iz Tešićeve priče saznao da je Savanović tom prilikom kod sebe imao dršku krampa koja je bila isečena na pola sa zaobljenjem na kraju". On je inspektorima rekao i da je više puta pozvao Tešića da odu zajedno u policiju i predoče dokaze o ubistvu Pantića i da mu je on obećao da će to uraditi. Petrušić je kazao i da je "tajni kod za ubistvo Pantića bio "Jagodina P" što se odnosilo na jagodinsko pivo. Takav naziv nosila je i mera Devete uprave Službe državne bezbednosti koja je prisluškivala Milana Pantića - posvedočio je član grupe "Pauk".

Saslušavanje Stanka Kojića, koji u Foči služi zatvorsku kaznu za ratni zločin, dovelo je do novih otkrića u vezi sa ubistvom MIlana Pantića. I najvonije svedočenje potvrđuje sumnje da je Pantić, dopisnik Večernjih novosti, stradao zbog pisanja o malverzacijama u Jagodinskoj pivari. Višemesečni pregovori sa pravosudjem u BiH čini se nisu bili uzaludni. Posle saslušavanja Stanka Kojića, osuđenog za masovno ubistvo muslimana u Srebrenici, radna grupa MUP-a koja istražuje ubistvo Milana Pantića sledi nove tragove, a jasniji postaju i motivi ubistva, kaže Veran Matić, predsednik Komisije za istraživanje ubistava novinara. "On je dao neke podatke, neka imena su se ponovila, kao mogući saučesnici. Dao je podatke o mogućim nalogodavcima i vezano za Jagodinsku pivaru i u narednim danima će navodi biti proveravani", kaže Matić. Ne želeći da komentariše detalje iz istrage Veran Matić, potvrđuje da postoji jedan zanimljiv svedok, ali da zapadnoevropska zemlja u kojoj zivi odbija saradnju "Sledeće nedelje ćemo tražiti međunarodnu pravnu pomoć da nam omogući da saslusamo tu osobu za koju verujem da je vazna", kaže Matić.
