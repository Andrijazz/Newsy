> Izvor: B92
> Datum: utorak 1.04.2014  
> Rubrika: info_hronika
> Naslov: BG: Isekao "lisice" Parking servisa
> Članak:

Beograd -- Vozač automobila bosanskih registarskih tablica uhapšen je jer je u centru Beograda s točkova svog vozila brusilicom isekao lisice koje je stavio Parking servis
Javno-komunalno preduzeće "Parking servis" saopštilo je da je vozač, koji duguje oko 30.000 dinara za neplaćene dnevne parking karte, najpre pozvao šlep službu da mu odnese auto, ali kako su njihovi radnici, kada su primetili lisice, odbili da odnesu automobil, on je doneo brusilicu, isekao lisice i stavio ih u svoje vozilo.
Na poziv "Parking servisa" policajci iz stanice Palilula krenuli su u potragu za bahatim vozačem i uhapsili ga, navedeno je u saopštenju. "Ovakvo bahato ponašanje dužnika koji odbijaju da plate svoje obaveze, a iskaljuju bes nad javnom imovinom biće najstrože kažnjeno. Zahvaljem policiji na pravovremenoj reakciji, koja je pokazala da niko ne može da bude iznad zakona", poručio je vršilac dužnosti direktora "Parking servisa" Andrija Čupković. On je najavio da će "Parking servis" protiv ovog vozača i ostalih koji pokušaju da uklone lisice podneti krivične prijave. "Mi ćemo tome stati na put i uvesti red, a u saradnji sa policijom i pravosudnim organima uticaćemo da se najstrože kazne bahati vozači koji direktno ugrožavaju uvođenje komunalnog reda u Beogradu", rekao je Čupković, navedeno je u saopštenju "Parking servisa".
