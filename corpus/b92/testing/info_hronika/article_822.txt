> Izvor: B92
> Datum: Hronika		| četvrtak 27.03.2014  |  16:58
> Rubrika: info_hronika
> Naslov: BG: Uhapšeni pljačkaši kioska
> Članak:

Beograd -- Beogradska policija uhapsila je pet osoba od kojih dvoje maloletnika, osumnjičenih za pljačku kioska u Beogradu, saopšteno je danas iz MUP-a Srbije.
Uhapšeni D. K (21), D. K. (19), D. K. (22) i dvoje maloletnika osumnjičeni su da su iz kioska odneli veću količinu cigareta.
Policija je kod njih pronašla deo robe iznete iz kioska, sredstva kojima su ga obili, a pronadjen je i oduzet automobil "zastava" koji su koristili za kradju. Trojici osumnjičenih je odredjeno policijsko zadržavanje do 48 sati, nakon čega će biti predati dežurnom tužiocu, dok će prijava protiv maloletnika biti dostavljena u redovnom postupku. Jutros su i u Ostružnici prilikom pljačke kioska privedeni N. S. (19) i jedan maloletnik kod kojih je policija pronašla veću količinu raznih cigareta spakovanih u plastični džak. N. S. će, uz krivičnu prijavu, biti sproveden dežurnom tužiocu, a maloletnoj osobi krivična prijava će biti dostavljena u redovnom postupku.
