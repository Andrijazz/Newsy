> Izvor: B92
> Datum: sreda 26.03.2014  
> Rubrika: info_hronika
> Naslov: Šta se sve vezuje za SIEPA?
> Članak:

Beograd -- Bivši ministar privrede Saša Radilović tvrdi da su zloupotrebe zbog kojih su uhapšeni čelnici SIEPA samo deo propusta u radu te agencije.
Jasna Matić i još troje čelnika Agencije za strana ulaganja i promociju izvoza (SIEPA) uhapšeni su zbog sumnje da su oštetili budžet.
I državna plata i honorar, tako je prema sumnjama Tužilaštva, u džepovima pojedinaca u SIEPA završilo više od milion evra.
U trag takvom poslovanju, koje je trajalo pod tri direktora Agencije za strana ulaganja i promociju izvoza, ušlo je Ministarstvo privrede, koje je, nakon interne istrage, Tužilaštvu podnelo krivičnu prijavu. Bivši ministar Saša Radulović kaže da su dokazi bili očigledni za one koji su želeli da ih vide. "Činjenica je da se tako bahato ponašaju državni službenici, da je parazitski sitem koji izjeda društvo toliko duboko ušao u pore društva, da se uopšte nisu trudili da to sakriju. Tako da je bilo prilično lako u kratkom periodu obraditi predmete i podneti krivične prijave", ocenjuje on. Radulović misli da je nemoguće da njegov prethodnik, Mlađan Dinkić, toga nije bio svestan. Novinar "Politike" Dušan Telesković, s druge strane, kaže da je pitanje da li je Dinkić znao šta rade njegovi kadrovi, i da će, ako to jeste tačno, policija morati to da dokaže i istera istragu do kraja. Tužilaštvu su, podseća Radulović, predate i informacije koje ukazuju na sumnju da su zaposleni u SIEPA deo plate vraćali Agenciji, a da je taj novac završio u partijskim kasama. Krivičnim prijavama Ministarstva privrede obuhvaćene su i sumnje da su od novca svih građana Srbije više puta naplaćivani isti sajamski štandovi, da su razne usluge nabavljane preko ofšor kompanija, a da su državne subvencije korišćene za reketiranje privrednika.
