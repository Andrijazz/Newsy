> Izvor: B92
> Datum: ponedeljak 7.04.2014  
> Rubrika: info_hronika
> Naslov: Poginuo motociklista u Mionici
> Članak:

Valjevo -- Jedna osoba je poginula, jedna je teško, a jedna je lakše povređena u saobraćajnoj nesreći, koja se dogodila u mioničkom selu Nanomir.
Kako je danas saopštila valjevska policija, poginuo je motociklista J. S. (20), teške telesne povrede opasne po život zadobio je njegov saputnik D. D. (19), dok je lakše povređen vozač "audija" B. F. (30).
Do nesreće je došlo 4. aprila, kada su se sudarili motocikl i "audi" zbog toga što je motociklista prešao na levu stranu kolovoza i udario u automobil. Policija je tokom vikenda pojačala kontrolu saobraćaja i zadržala na treženjenju osam pijanih vozača. Prekršajni sud u Valjevu izjasnio se da se ti vozači procesuiranju u redovnom, a ne po hitnom postupku. Dve osobe su procesuirane po hitnom postupku - jednoj je određen zatvor zbog toga što je vozila bez dozvole koja je oduzeta zbog ranijih prekršaja, dok je druga novčano kažnjena zbog prebrze vožnje. Novi zakonski propisi o prekršajnom postupku, koji su stupili na snagu 1. marta, dozvoljavaju sudijama mogućnost postupanja po hitnom postupku zavisno od težine učinjenog prekršaja.
