> Izvor: B92
> Datum: sreda 26.03.2014  
> Rubrika: info_hronika
> Naslov: Matićevoj zadržavanje do 48 sati
> Članak:

Beograd -- Uhapšeni nekadašnji čelnici Agencije za strana ulaganja i promociju izvoza Srbije (SIEPA) Jasna Matić, Božidar Laganin, Vesna Perić i Bojan Janković.
Jasna Matić je, osim što je bilo nekadašnja direktorka SIEPA, bila i ministarka za telekomunikacije u Vladi Mirka Cvetkovića. U toku je njeno saslušanje.
Pored Matićeve, privedeni su i Božidar Laganin, Vesna Perić i Bojan Janković, koji su u periodu od 2006. do 2013. bili na čelu Agencije za strana ulaganja, a njima se na teret stavlja zloupotreba službenog položaja u SIEPA. Kako saznaje B92, Jasna Matić je oko 12 časova prebačena u Specijalni sud, gde je saslušavaju. Policija je Matićevoj i ostalima odredila zadržavanje od 48 sati po odobrenju tužioca, napomenuo je tužilac. Kako je saopšteno iz MUP-a, osumnjičeni su od 2006. do 2013. godine, zaključivanjem 1.339 fiktivnih ugovora o autorskom delu, oštetili budžet za 119,6 miliona dinara, a nezakonito prisvojili 91,9 miliona dinara. Oni su, kršeći nekoliko zakona, "poslovali" tako što su zaključivali fiktivne ugovore, između zaposlenih u SIEPA kao fizičkih lica i Agencije, koji se odnose na poslove koji su bili u opisu poslova zaposlenih u Agenciji. Na taj način, sredstva iz budžeta bila su korišćena za isplate navodno izvršenih ugovora o autorskim delima. Budžet je time oštećen za 119.609.216,16 dinara, sebi i drugim fizičkim licima pribavili su protivpravnu imovinsku korist od 91.964.865 dinara, dok razlika od 27.644.351,16 dinara predstavlja ukupan iznos obračunatih i plaćenih poreza i doprinosa po tom osnovu. Bivši ministar privrede Saša Radulović rekao je danas da su privođenja čelnika SIEPA rezultat dela krivične prijave koju je podnelo njegovo ministarstvo, tokom mandata. "Postoji nekoliko krivičnih prijava, a ova koja je rezultirala privođenjem, odnosi se na fiktivne autorske ugovore zaposlenih u SIEPA sa samom Agencijom", rekao je Radulović, dodavši da su "detalji tih ugovora posao za tužilaštvo", kao i da je bilo slučajeva "višestrukog fakturisanja štandova i davanja plata u stranačke kase".

Jasna Matić bila je direktorka Agencije za strana ulaganja i promociju izvoza od 2004. do maja 2007. godine, Vesna Perić od maja 2007. do juna 2010, Bojan Janković bio je zamenik direktora od 2007. do 2013, dok je Božidar Laganin na mestu direktora bio od jula 2010. do novembra 2013. godine. Jasna Matić je za ministra za telekomunikacije u vladi Mirka Cvetkovića izabrana 7. jula 2008. godine, a isti sektor je, u svojstvu državnog sekretara za digitalnu agendu, pri ministarstvu kulture vodila i u rekonstruisanoj vladi, obrazovanoj marta 2011. Prethodno je bila državni sekretar za ekonomske odnose sa inostranstvom u Ministarstvu ekonomije i regionalnog razvoja, na predlog stranke G17 plus. Matićeva je rođena 14. januara 1964. u Beogradu, a 2001. magistrirala je poslovnu administraciju na Univerzitetu Vašington u Sent Luisu. Diplomirala je na Građevinskom fakultetu u Beogradu, a od 2004. do 2007. bila je direktorka Agencije za strana ulaganja i promociju izvoza Srbije - SIEPA. Od 2003. do 2004. bila je glavna savetnica na Projektu za unapređenje konkurentnosti Srbije, Buz Alen Hamilton, USAID, a od 2000. do 2001. konsultant Svetske banke. Bila je i specijalni savetnik potpredsednika vlade Miroljuba Labusa.
