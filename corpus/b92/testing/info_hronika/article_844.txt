> Izvor: B92
> Datum: subota 29.03.2014  
> Rubrika: info_hronika
> Naslov: Markovića čeka novo saslušanje?
> Članak:

Beograd -- Zamenik direktora BIA Dragan Marković mogao bi ponovo da bude pozvan u policiju, saznaje B92.
Marković je juče dao iskaz policiji u svojstvu građanina, a kako se saznaje on nije prošao poligrafsko testiranje.
Isti izvor potvrdio je za B92 da bi nova saslušanja o "slučaju Peurača" i davanju mita, mogla da se očekuju već u ponedeljak. Slučajni ili planirani susret Dragan Marković viđen je u Hajatu sa Dragoljubom Peuračom, neposredno pre hapšenja za uzimanje mita. Pre odlaska u policiju, koja ga je pozvala u svojstvu gradjanina, Marković je tvrdio da je u hotelu bio drugim povodom i da se tamo samo slučajno sreo sa Peuračom. Medjutim, posle poligrafa na kojem je, kako nezvanično saznajemo, "pao" na ključnim pitanjima vezanim za uzimanje novca i Peuraču, Marković bi ponovo mogao pred nadležne. Za premijera Ivicu Dačića dileme nema, policija treba da radi svoj posao, bez obzira na stranačku pripadnost. Na konstataciju novinara da je saslušan je njegov kandidat za šefa BIA-e i direktora policije, Dačić je odgorio: "Da vam kažem jednu stvar. Ne znam čiji je kandidat i koji je kandidat. Gde postoji sumnja to će biti ispitano. Institucije treba da rade svoj posao. I ne znam gde ste to čuli da su to bili neki kandidati", rekao je Dačić. Za penzionisanog pukovnika UBPOK-a Josipa Bogića i ovaj slučaj pokazuje kakve su posledice stranačke podele ministarstava. "Ti ljudi koji su dovođeni na osnovu partijske pripadnosti su pre svega gledali partijske i lične, a ne državne interese. Oni nisu bili u funkciji zaštite države što im je po zakonu dužnost. To se vidi sad, ne samo po hapšenju Peurače, nego i po hapšenju u SIEP-i, a biće tu sigurno još pojedinačnih slučajeva", kaže Bogić. Peurača se kao direktor inspekcije rada sumnjiči da je primio mito od 15 hiljada evra. Pre toga je radio kao operativac u Službi za borbu protiv organizovanog kriminala, a potom i kao načelnik odeljenja za kontraobaveštajnu zaštitu u kabinetu ministra unutrašnjih poslova Ivice Dačića. Mediji pišu da su se pojavili i novi svedoci, ali i preduzeća, koji tvrde da im je Peurača uzimao novac, i da su iznosi bili od 50 mhiljada evra naviše.
