> Izvor: B92
> Datum: nedelja 30.03.2014  
> Rubrika: info_hronika
> Naslov: Zamenik direktora BIA daje ostavku
> Članak:

Beograd -- Zamenik direktora BIA Dragan Marković saopštio je će sutra podneti ostavku na tu funkciju.
Marković je pre nekoliko dana u policiji dao iskaz u svojstvu građanina o "slučaju Peurača". On je u saopštenju naveo da je sve što je o njemu izneto u javnosti u poslednjih nekoliko dana neistina, koja grubo narušava njegov ugled i ugled njegove porodice.
"Radeći u organima bezbednosti više od dvadeset godina i postupajući sve to vreme na savestan i odgovoran način, ne želim da iznete neistine utiču na ugled Bezbednosno-informativne agencije i da se stvara utisak da sa pozicije zamenika direktora BIA utičem na istragu protiv Dragoljube Peurače ili bilo koju drugu istragu", napisao je Marković. Povodom hapšenja Draga Peurače, direktora Inspektorata za rad, Marković je ponovio da se nije sastao sa njim. "Kao što je rekonstrukcija događaja vezanih za lišavanje slobode D. Peurače pokazala, napominjem da sam u "Hajat" došao otprilike pola časa pre Peurače, kojeg sam video kada je ušao u hotel prilikom prolaska pored restorana "Ti haus". Sa Peuračom sam se slučajno susreo tokom boravka u hotelu i odgovorno tvrdim da nemam nikakve veze sa događajem koji se zbio nakon čega je Peurača lišen slobode", saopštio je Marković. Povodom informacija da je "pao" na poligrafskom ispitivanju, Marković je saopštio: "Prilikom čitanja pitanja koja su bila unapred spremljena za poligrafsko testiranje, konstatovao sam da su pitanja previše uopštena, da su se odnosila na informacije već iznete u javnosti u vezi sa lišavanjem slobode D. Peurače, kao i da su mi poznati neki detalji iz istrage protiv imenovanog, što ukazuje da su pitanja bila sročena na sugestivan način. Nakon izvršenog poligrafskog testiranja predočeno mi je da sam negativno reagovao na neka pitanja, te sam u tom smislu inspektoru UKP predložio da se konkretizuju pitanja koja se odnose sam predmet izvršenja krivičnog dela. Nakon izvršenih konsultacija sa pretpostavljenim starešinom, taj inspektor je rekao da za tim nema potrebe".
