> Izvor: B92
> Datum: ponedeljak 7.04.2014  
> Rubrika: info_hronika
> Naslov: Zaplenjene devize i "skiner" uređaj
> Članak:

Dimitrovgrad -- U zajedničkoj operaciji policija sedam zemalja, pod nazivom "Nišava 2014", zaplenjena je veća količina deviza i uređaj za krađu podataka sa platnih kartica.
U zajedničkoj operaciji policija sedam zemalja, pod nazivom "Nišava 2014", zaplenjena je veća količina deviza i takozvani "skiner" uređaj, koji se koristi za krađu podataka sa platnih kartica na bankomatima, izjavio je danas u Dimitrovgradu načelnik Uprave granične policije Srbije Nenad Banović.
U toj operaciji policija Srbije, Albanije, Bosne i Hercegovine, Hrvatske, Makedonije, Bugarske i Slovenije, koja je na pograničnom području izmedju Srbije i Bugarske trajala sedam dana i završena je danas, zaplenjeno je 47.000 dolara i 13.000 evra, sprečen pokušaj ilegalnog prelaska granice i zaplenjena manja količina droge, dodao je Banović. U akciji je učestvovalo ukupno 15 policajaca, i ona je sprovedena u okviru programa saradnje policija zemalja Zapadnog Balkana u organizaciji Demokratskog centra za kontrolu oružanih snaga (DCAF), sa ciljem poboljšanja saradnje i poverenja izmedju policija ovih zemalja, suzbijanja ilegalnih prelaska granica i drugih oblika prekograničnog kriminala. Po rečima Banovića, pravni osnov za ovakav vid saradnje policija sedam zemalja nalazi se u Konvenciji o policijskoj saradnji zemalja Jugoistočne Evrope, čiji je potpisnik i Srbija. Banović je precizirao da je 5. aprila mobilna patrola na delu granice sa Bugarskom, blizu granične linije sprečila pokušaj ilegalnog prelaska državne granice od strane dva sirijska državljanina, koji su iz Bugarske ilegalno ušli u Srbiju kako bi nastavili dalje ka Madjarskoj. U sastavu mobilne ekipe bio je i policijac iz Bosne i Hercegovine. Istoga dana, na izlazu iz Srbije, na graničnom prelazu Gradina u automobilu "audi A1" pojavio se austrijski državljanin za koga se proverom ispostavilo da za njim traga Interpol, odnosno da je na snazi plava poternica Interpola. Pregledom vozila kome je prisustvovao i predstavnik policije Albanije u prtljažniku je pronadjeno 47.000 dolara i 13.000 evra, kao i uredaj za skidanje podataka sa platnih kartica-skiner, sa procesorom, štampanim kolom i dve mini video kamere, kao i druga oprema za računare, kazao je između ostalog Banović. Jedan od policajaca koji je učestvovao u zajedničkoj akciji Albor Aljimali iz Albanije kazao je Tanjugu da su mu iskustva u policijskoj saradnji odlična. "Ovde sam već nedelju dana, vodja sam smene u Albaniji na granici i posao je otprilike isti kao i u Srbiji. Ljudi, a naročito kolege iz Srbije su ovde veoma prijateljski nastrojeni tako da su mi iskustva odlična", kazao je Aljimali. Predstavnik policije Slovenije Danijel Lorber kazao je da je saradnja policija izvanredna, a da je prva zajednička akcija izvedena još novembra 2012. godine i to na sedam graničnim prelaza u svim zemljama učesnicama ovog programa. "Nakon odličnog iskustva iz prve zajedničke akcije, nastavili smo sa ovom saradnjom pa smo prošle godine imali još dve zajedničke operacije, i to aprila na 'zelenoj granici' izmedju Makedonije i Grčke i drugu u septembru na graničnim prelazima izmedju Hrvatske i Slovenije u vreme evropskog šampionata u košarci koje je bilo u Sloveniji", kazao je Lorber. On je istakao da je ovogodišnja akcija u Srbiji bila odlično organizovana i vrlo uspešna.
