> Izvor: B92
> Datum: Hronika		| četvrtak 27.03.2014  |  23:38
> Rubrika: info_hronika
> Naslov: Niš: Pritvor za uhapšene direktore
> Članak:

Niš -- Određen pritvor do 30 dana za sedmoro osoba koje su u Nišu uhapšene zbog sumnji da su oštetile gradski budžet za 13,4 miliona dinara.
Sudija za prethodni postupak Višeg suda u Nišu doneo je rešenja o određivanju pritvora do 30 dana četvorici sadašnjih i bivših direktora Direkcije za izgradnju grada, ranijem zameniku direktora Gradske toplane i dvojici vlasnika privatnih preduzeća, rekla je Tanjugu portparolka tog suda Tamara Savić Cvetanović.
Pritvor je određen direktoru Direkcije za izgradnju grada Branislavu J, ranijem direktoru direkcije Miodragu B, izvršnom direktoru direkcije Branislavu J, pomoćniku direktora direkcije za pravne poslove Dragan K, ranijem zameniku direktora Gradske toplane Milanu O, vlasniku preduzeća "Urban 018" Zoranu B. i vlaniku preduzeća "Kosanica" Slaviši A. Pritvor nije određen ranijoj direktorki Gradske toplane Gorici M. za koju tužilac nije predložio pritvor, pa sud o tome nije odlučivao, napomenula je Savić Cvetanović. Kako je navela Savić Cvetanović, pritvor je određen zbog opasnosti da će osumnjičeni ometati postupak uticajem na neispitane svedoke i zbog uznemirenja javnosti koja može da utiče na pravično i nesmetano vođenje postupka. Osumnjičeni su juče privedeni u nišku policiju i određena im je mera zadržavanja zbog sumnje da su izvršili krivično delo zloupotrebe službenog položaja saizvršilaštvom. Sumnja se da su oni oštetili gradski budzet za 13,4 miliona dinara.
