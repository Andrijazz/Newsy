> Izvor: B92
> Datum: petak 4.04.2014  
> Rubrika: info_hronika
> Naslov: Nisam podneo prijavu protiv Đinđića
> Članak:

Beograd -- Nikada moji advokati nisu podneli krivičnu prijavu protiv Zorana Đinđića za zločin na Ibarskoj magistrali, kaže lider SPO Vuk Drašković.
"To je bezočna laž koju će Toma Fila morati da dokaže pred sudom", kaže Drašković, predsednik SPO, reagujući na izjavu advokata Tome File da je Draškovićev advokat svojevremeno napisao krivičnu prijavu protiv Đinđića, a da ju je ovaj pocepao posle ubistva premijera.
Drašković naglašava da se "Udba odmah aktivirala preko svojih udbaških advokata, koje je koristila svih ovih dvadeset godina za odbranu zločina i zločinaca.." "Od premijera Zorana Đinđića moji advokati su, i to javno, tražili hapšenje Legije, Milana Radonjića, Milorada Bracanovića, Dragana Filipovića, Branka Đurića, Ratka Romića, Mihalja Kertesa, Dušana Spasojevića, Mileta Lukovića, Branka Crnog, Stevana Baste i mnogih još odgovornih ne samo za zločin na Ibarskoj magistrali nego i za likvidacije Slavka Ćuruvije, Dade Vujasinović, Boška Peroševića, Žike Petrovića, Pavla Bulatovića, sudije Nebojše Simeunovića. Tražili su i da se rasformira JSO, Legijin eskadron smrti, koji je izvršavao sve Miloševićeve naloge o likvidacijama", kaže Drašković. On dodaje da je sve ovo u sudskim spisima, u medijima iz onog vremena, "uključujući i list Danas", a objavljeno je još 2003. i u knjizi "Ibarska magistrala, zločin bez kazne".
