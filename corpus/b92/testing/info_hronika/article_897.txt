> Izvor: B92
> Datum: Hronika		| četvrtak 3.04.2014  |  17:36
> Rubrika: info_hronika
> Naslov: Osuđen zbog ubistva devojke čekićem
> Članak:

Smederevo -- Harmonikaš Milanče Ivanović (43) iz Badljevice osuđen je na 15 godina zatvora zbog ubistva svoje devojke Marije Mihajlović (20).
Ivanović je sa Mihajlovićevom bio zajedno u orkestru, a usmrtio ju je sa 29 udaraca čekićem u glavu.
Ivanović je kažnjen sa 15 godina zatvora, jer je tokom suđenja odbačena kvalifikacija da je ubistvo Marije bilo surovo.
Veštak koji je radio na obdukciji istrajao je na tvrdnji da je Marija od svakog od 29 udaraca čekićem mogla da padne u duboku komu, i da u tom stanju nije trpela bolove. Milanče, šef orkestra u kome je pevala Marija, bio je sa žrtvom u emotivnoj vezi. Kada je ubrzo po ubistvu uhapšen izjavio je policiji i u istrazi da je bio zaljubljen u Mariju koja je htela da ga ostavi. Harmonikaš i pevačica posvađali su se u automobilu na putu Smederevo-Mladenovac. U žaru svađe Marija je izašla iz automobila, a gnevni harmonikaš je potegao čekić i pogodio je u glavu. Od udarca je pala, a Milanče je nastavio da je udara još 28 puta. Po telu joj je naneo isto toliko udaraca. Potom je leš bacio u jarak na drugoj strani puta i prekrio ga granjem. Advokat optuženog Petar Petrov rekao je agenciji Beta da je zadovoljan presudom. "Na osnovu dokaza prekvalifikovana je kvalifikacija. Prvobitno je moj branjenik bio optužen za ubistvo iz ljubomore na svirep način. Kasnije je, veštačenjem, odbačena kvalifikacija o surovosti tako da je suđeno za obično ubistvo", objasnio je on.
