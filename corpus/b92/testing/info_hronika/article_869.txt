> Izvor: B92
> Datum: utorak 1.04.2014  
> Rubrika: info_hronika
> Naslov: BG: Zaplenjeno oružje, 4 privedenih
> Članak:

Beograd -- Na pet lokacija u Beogradu zaplenjena je veća količina oružja i municije i manja količina marihuane, saopštilo je danas Ministarstvo unutrašnjih poslova.
Posle operativnog rada beogradske policije, a na osnovu naredbi nadležnih sudova, izvršen je pretres stanova i poslovnog prostora na pet lokacija u Beogradu i tom prilikom je zaplenjena veća količina oružja i municije i manja količina marihuane, saopštilo je danas Ministarstvo unutrašnjih poslova.
Prilikom pretresa pronađeni su puška sa izbrušenim fabričkim brojem kalibra 22mm, model CZ99 precision sa optičkim nišanom, jednocevna puška bez vidljivih oznaka, automatska puška model M56, lovačka puška , bez vidljivih oznaka, karabin kalibar 8x57, sa optičkim nišanom, samostrel sa sedam pripadajućih strela, pet pištolja različitih modela i kalibara, oko 180 komada municije različitog kalibra i kesica opojne droge marihuane. Zbog postojanja osnova sumnje da su izvršili krivično delo nedozvoljena proizvodnja, držanje, nošenje i promet oružja i eksplozivnih materija, po odobrenju nadležnog tužioca, doneto je rešenje o zadržavanju do 48 sati V.I. (32), D.M.(41), D.J. (37), Z.S. (30). Osumnjičeni će, uz krivičnu prijavu, u zakonskom roku, biti dovedeni nadležnom tužiocu, a protiv Z. S. biće podneta i krivična prijava zbog osnova sumnje da je izvršio krivično delo nedozvoljeno držanje opojnih droga, navedeno je u policijskom saopštenju.
