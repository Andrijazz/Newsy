> Izvor: B92
> Datum: utorak 8.04.2014  
> Rubrika: info_hronika
> Naslov: Noć u BG: Troje povređeno u 3 udesa
> Članak:

Beograd -- Tokom noći u Beogradu su se dogodila tri saobraćajna udesa u kojima su tri osobe povređene, izjavila je jutros Tanjugu portparol Hitne pomoći Nada Macura.
Muškarac star oko 32 godine, vozač, u udesu, koji se dogodio oko 21.50 časova na uglu ulica Zemunske i Prote Jefimija Jovanovića u Ugrinovcima, zadobio je trzajnu povredu vrata i povredu slabinskog dela ledja, a prevezen je u Kliničko bolnički centar Zemun, rekla je Macura.
Muškarac star oko 69 godina u udesu oko 20.40 časova u Prvomajskoj ulici u Zemunu zadobio je razderotinu temenog dela glave i povredu desnog ramena, a prevezen je u Urgentni centar, istakla je portparol Hitne pomoći. Ženska osoba stara oko 25 godina, koja se u vozilu nalazila na mestu suvozača, u udesu oko 00.50 časova u Ulici Braće Jerković kod okretnice autobusa na liniji 26 prošla je bez vidljivih povreda. Ona se požalila na bol u kolenu i da je udarila čelom u šoferšajbnu, pa je prevezena u Urgentni centar, dodala je Macura. Hitna pomoć je tokom noći u Beogradu obavila 110 intervencija od kojih 23 na javnim mestima, a lekarima su se najčešće obraćali srčani bolesnici, astmatičari i psihijatrijski bolesnici, precizirala je Macura. Portparol Hitne pomoći je savetovala nošenje adekvatne odeće, uzimanje tečnosti, boravak na svežem vazduhu i oprez u saobraćaju.
