> Izvor: B92
> Datum: utorak 25.03.2014  
> Rubrika: info_hronika
> Naslov: Niš: Član SNS pretio novinaru
> Članak:

Niš -- Jedan od članova SNS iz Niša pretio je novinaru i uredniku portala Južne vesti iz tog grada Predragu Blagojeviću, pozivajući se na visoke funkcionere te stranke
Blagojević kaže da je povod bilo pisanje Južnih vesti o zloupotrebama koje se vezuju za članove ove partije.
Društvo novinara Niša osudilo je pretnje upućene Blagojeviću, a u Gradskom odboru SNS-a kažu da je reč o pojedinačnom istupu člana stranke.
"Imaćeš posla sa mnom... Skrati jezik", samo su neke od pretnji upućenih ovom novinaru. SNS nikada neće stajati iza ovih pretnji i nećemo deliti novinare na podobne i nepodobne, rekao je Zoran Perišić iz GO SNS. Iz Društva novinara iz Niša kažu da će se solidarisati i u svakom narednom slučaju će o ovakvim i sličnim stvarima glasno izveštavati. Blagojević je podneo krivičnu prijavu protiv NN lica. Pretnje je osudio i NUNS. Iz NUNS-a podsećaju da je Bojan Marinković (36), koji je vlasnik lokalnog fudbalskog kluba i ugostiteljskog objekta, prošle nedelje pozvao telefonom Blagojevića i "upozorio" ga da više ne piše o direktoru Vodovoda Dejanu Andrejeviću i njegovim saradnicima. "Nemoj slučajno da ti je više palo na pamet da napišeš nešto o Andrejeviću, inače ćeš da imaš posla sa mnom. Skrati jezik, da posle ne bi bilo kasno - čuje se, između ostalog, na snimku telefonskog razgovora koji je predat policiji", navedeno je u saopštenju NUNS-a.
