> Izvor: B92
> Datum: utorak 8.04.2014  
> Rubrika: info_hronika
> Naslov: NS: Zaplenjeno 32,5 kg skanka
> Članak:

Novi Sad -- Novosadska kriminalistička policija zaplenila je 32,5 kilograma biljne materije za koju se sumnja da je "skank" i uhapsila trojicu osumnjičenih.
Policijska uprava Novi Sad navela je da je nakon dužeg operativnog rada inspektora zaduženih za suzbijanje narkomanije, presečen lanac krijumčarenja narkotika iz Crne Gore, preko Srbije, ka zapadnoj Evropi.
"U saradnji sa Policijskom upravom u Sremskoj Mitrovici, novosadski operativci su zaustavili kombi marke 'folksvagen transporter', iz koga su pokušala da pobegnu trojica osumnjičenih. Policija ih je, efikasnom reakcijom, uhvatila u obližnjem ataru i lišila slobode P. H. (40), DJ. B. (38) i R. K. (42) iz Sremske Mitrovice", kaže se u saopštenju. Pretresom vozila, kako se navodi, u specijalno pripremljenim bunkerima, pronadjena je 32,5 kilograma modifikovane marihuane - "skanka", a osumnjičeni su dovedeni u Policijsku upravu Novi Sad, gde im je odredjeno zadržavanje, do 48 sati, po odobrenju Višeg javnog tužioca iz Sremske Mitrovice. U saopštenju se kaže da će osumnjičeni u zakonskom roku biti dovedeni na saslušanje sudiji za prethodni postupak, uz krivičnu prijavu koja ih tereti za krivično delo neovlašćena proizvodnja i stavljanje u promet opojnih droga.
