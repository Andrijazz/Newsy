> Izvor: B92
> Datum: sreda 2.04.2014  
> Rubrika: info_hronika
> Naslov: Uhapšen bivši direktor JKP Čistoće
> Članak:

Beograd -- Policija je uhapsila bivšeg generalnog direktora "Gradske čistoće" Beograda Aleksandra Stamenkovića i još 4 osobe zbog kupovine podzemnih kontejnera za smeće.
Pored Stamenkovića, uhapšeni su i direktor "Bloka" Dušan Mandrapa, zaposleni u Gradskoj čistoći Bojan Anđelković i Mirjana Ivanović, kao i radnik firme "Blagojevica" Živko Radojičić. Oni se sumnjiče da su oštetili državu za 169 miliona dinara i od tog novca 63 miliona pribavili preduzeću "Blok".
Njima je, po nalogu Višeg javnog tužilaštva, određeno zadržavanje do 48 časova, zbog postojanja osnova sumnje da su izvršili krivično delo zloupotreba službenog položaja, saopštio je MUP. Sumnja se da su oni krivično delo izvršili tako što je, u nameri pribavljanja imovinske koristi za Konzorcijum pravnih lica "Blok" d.o.o. i "Blagojevića" d.o.o. iz Beograda, bez Odluke Upravnog odbora JKP Gradska čistoća, doneta Odluka o pokretanju postupka javne nabavke isporuke i ugradnje podzemnih kontejnera za kućni otpad procenjene vrednosti 716 miliona dinara bez PDV-a, dok su novčana sredstva i količine podzemnih kontejnera za navedenu javnu nabavku opredeljena i odobrena tek naknadno od strane Upravnog odbora JKP. Potom je kroz celokupni postupak javne nabavke favorizovan Konzorcijum pravnih lica "Blagojevica i "Blok" i sa njima zaključen ugovor u vrednosti od 613.305.000 dinara, od čega su za ugradnju kontejnera predvidjena sredstva u iznosu od 78.057.000 dinara, kaže se u saopštnju. Prilikom ugradnje kontejnera, koje je trebalo da izvede Konzorcijum "Blagojevica" i "Blok", angažovano je JKP Beograd put, kome je po tom osnovu plaćeno 169.299.251,24 dinara, dok je konzorcijumu isplaćeno 63.142.678,77 dinara, iako nisu izveli radove u skladu sa odredbama ugovora. Na ovaj način su osumnjičeni oštetili JKP Gradska čistoća i pribavili imovinsku korist privrednom društvu "Blok" d.o.o. za plaćeni iznos od 63.142.678,77 dinara, odnosno oštetili JKP Gradska čistoća za 169.299.251,24 dinara, koliko je plaćeno JKP Beograd put, piše u policijskom saopštenju. Demokratska stranka saopštila je da je hapšenje Stamenkovića nastavak političkog obračuna sa DS. "Današnje policijsko zadržavanje Aleksandra Stamenkovića izvedeno je po unapred poznatom i nedopustivom obrascu na koji DS ukazuje već dve godine, da se istrage i hapšenja najavljuju preko tabloida koji su preuzeli funkciju istražnih i sudskih organa". DS navodi da je neprihvatljivo hapšenje čoveka koji je uspešno vodio dva gradska preduzeća i o čijem su poslovanju pozitivno mišljenje dale i interna i nezavisna revizorska institucija. "Demokratska stranka zahteva od nadležnih da se Aleksandru Stamenkoviću i ostalim zadržanim licima omogući da se brane sa slobode i da u fer postupku, koji se neće voditi kroz medije, dokažu svoju nevinost", dodaje se u saopštenju.
