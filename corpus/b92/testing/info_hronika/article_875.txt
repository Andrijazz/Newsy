> Izvor: B92
> Datum: utorak 1.04.2014  
> Rubrika: info_hronika
> Naslov: BG: Petoro povređeno u nesrećama
> Članak:

Beograd -- Pet osoba lakše je povređeno u saobraćajnim nesrećama u Beogradu, rečeno je jutros agenciji Beta u gradskoj službi Hitne pomoći.
U nesreći koja se dogodila na Brankovom mostu u 21.58, oboren je motociklista (22) koji je nakon pregleda odbio dalju hospitalizaciju.
U Kumodraškoj broj 249 lakše je povređen muškarac (28) u svojstvu vozača, koji je prebačen na neurohirurgiju u Urgentni centar zbog glavobolje. U tuči koja se dogodila u ulici Mileve Marić Ajnštajn 2, policajac koji je rekao da je povređen u toku intervencije zadobio je povredu glave i nosa, zbog čega je prevezen u Urgentni centar. Na Zrenjaninskom putu u 23.46 časova u nesreći je lakše povređena devojka (26), prebačena u Urgentni centar zbog povrede glave. U minut do ponoći, dogodila se nesreća u ulici Patrijarha Dimitrija u kojoj je muškarac (40) zadobio povredu grudnog koša, desne šake i kolena, kao i uganuće levog zgloba. On je svestan prebačen u Urgentni centar. Tokom prethodne noći, bilo je i dve teške traume - pad sa visine i radnik koga je povredio viljuškar. Ekipa Hitne pomoći intervenisala je 96 puta od čega 20 na javnom mestu. Najčešće su se javljali srčani bolesnici i astmatičari, a na telefonu za savete pacijenti sa povišenom temperaturom.
