> Izvor: B92
> Datum: ponedeljak 31.03.2014  
> Rubrika: info_hronika
> Naslov: Nema novih istraga o ubistvima
> Članak:

Beograd -- Predsednik Komisije za istragu ubistva novinara Veran Matić izjavio je da nema novih intenzivnih istraga i velikih prodora u vezi s ubistvima iz devedesetih.
Matić dodaje i da ne vidi nikakav pomak na tom polju.
"Mislim da je ova vest naučna fantastika. Informacije kojima ja raspolažem govore da nema novih intenzivnih istraga i velikih prodora u njima. Posebno nisam imao prilike da vidim da postoji neka posebna aktivnost koja bi išla u smeru da je neki prioritet da se razreše politička ubistva iz devedesetih."
Veran Matić smatra da bi razrešenje tih ubistava trebalo da bude prioritet, kao i da će "naša politička scena biti opterećena tim ubistvima sve dok ne bude utvđeno ko su ubice i nalogodavci". "Kad god se ovakvi drastični događaji gurnu pod tepih, uvek vam se vraćaju kao bumerang kada se najmanje nadate. Mislim da sada postoji neki model kao što je Komisija koju vodim, uz pomoć kojeg bi se moglo temeljno rešavati sve ono što do sada nije rešeno", poručio je Matić.
Jutros je TV Pink objavila da se "ovih dana završava istraga o političkim ubistvima koja su obeležila vladavinu Slobodana Miloševića". Na to je i lider SPO Vuk Drašković rekao da iza svih političkih ubistava devedesetih godina stoji sam Milošević. Prema saznanjima B92, postoje novi dokazi o ubistvu Željka Ražnatovića Arkana, ali nema potvrde da iza tog ubistva stoji nekadašnji politički vrh, sa Slobodanom Miloševićem na čelu.
Jutros je TV Pink objavila da se "ovih dana završava istraga o političkim ubistvima koja su obeležila vladavinu Slobodana Miloševića". Na to je i lider SPO Vuk Drašković rekao da iza svih političkih ubistava devedesetih godina stoji sam Milošević.
Prema saznanjima B92, postoje novi dokazi o ubistvu Željka Ražnatovića Arkana, ali nema potvrde da iza tog ubistva stoji nekadašnji politički vrh, sa Slobodanom Miloševićem na čelu.
Matić kaže i da istraga, koju sada vodi Specijalno tužilaštvo u slučaju ubistva novinara Slavka Ćuruvije, može razotkriti matricu po kojoj je Služba državne bezbednosti učestvovala u likvidacijama. Kada se, dodao je, ta matrica jasno dokaže u sudskom procesu, biće lako uočiti ko je sve ubijen po toj matrici, odnosno "tim rukopisom". "I veoma je važno da se sva ubistva razotkriju kako bi se sprečila bilo kakva mogućnost da institucije sistema ubuduće učestvuju u ubistvima građana, političara... Za mene je šokantno da 14 godina posle promena u Srbiji, uloga Slobodana Miloševića nije detaljno obnarodovana u svim počinjenim zločinima u Srbiji i regionu. Samim tim, nije razotkrivena u potpunosti ni uloga stožera tog sistema tokom devedesetih", kazao je Veran Matić. Govoreći o ulozi Komisije za istragu ubistava novinara, na čijem je čelu, Matić je poručio da je očigledno da su takve komisije potrebne, jer da su istražni i pravosudni organi mogli da reše ove slučajeve, oni bi to i učinili. "Naravno, Komisija mora da odgovori na pitanje zbog čega nisu mogli do sada da to razotkriju - da li zbog političkog pritiska, nesavršenosti institucija, amaterizma, ili zbog činjenice da nije bilo lustracije i profesionalizacije policije, tajne službe, sudstva...A pošto je, u nekim slučajevima prošlo i 20 godina od počinjenog zločina, i od toga šest godina opstrukcije režima koji je poznat po ubistvima, jasno je da je potrebno učiniti neki dodatni napor, ako zaista želimo da se reši neki slučaj", rekao je Matić. On je podsetio da je samo u slučaju ubistva novinara Milana Pantića do sada, tokom 13 godina istrage, promenjeno sedam radnih grupa koje su se bavile istragom. "U takvim uslovima, mislim da je, i pored toga što je obavljen veliki broj istražnih radnji i više od 150 poligrafskih ispitivanja, veoma teško napraviti napredak, ako u tim istragama kroz istražne timove nema kontinuiteta", smatra Matić. Kako naglašava, novinari ne mogu večno sa strane prozivati institucije da rade svoj posao, a da znaju da one nisu savršene i "da nam je jasno da i sami moramo da učinimo nešto više od prozivanja da bi se utvrdilo ko je pobio naše kolege". "Takođe, mislim da je veoma važno na nacionalnom i regionalnom nivou imati Komisije za istinu, odgovornost i pomirenje, kako bi se sistemski razrešila traumatska pitanja naše bliske prošlosti, kako bi reforme u različitim institucijama imale uspeh, i kako bi same institucije bile izgradjene na pravi način", zaključio je Matić.
