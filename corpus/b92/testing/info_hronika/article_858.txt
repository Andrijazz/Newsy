> Izvor: B92
> Datum: ponedeljak 31.03.2014  
> Rubrika: info_hronika
> Naslov: Selaković: Slučaj Marković je alarm
> Članak:

Beograd -- Ministar pravde Nikola Selaković izjavio da to što zamenik direktora BIA Dragan Marković nije prošao poligraf pokazuje da se društvo nalazi u zapuštenom stanju.
"Taj slučaj je samo alarm za stanje u kome se društvo nalazi, a ono se nalazi u jednom stanju zapuštenosti i nebrige i to je rezultat višegodišnjeg i višedecenijskog lošeg upravljanja državom", rekao je Selaković novinarima nakon obilaska bivše zgrade Aeroinžinjeringa", u koju će se nakon rekonstrukcije uselitiu Prvi osnovni sud.
On je dodao da taj konkretan slučaj ne želi da komentariše, ističući da treba sačekati rezultate same istrage. Inače, Marković jepre nekoliko dana saslušan u svojstvu građanina u istrazi koja se vodi protiv direktora Direktorata za inspekciju rada u Ministarstvu za rad i socijalnu politiku Dragoljuba Peurače, "pao" je na poligrafskom testu na ključnim pitanjima vezanim za uzimanje novca i Peuraču. Marković je nakon toga demantovao pisanje pojedinih medija da ima veze sa događajima zbog kojih je Dragoljub Peurača lišen slobode i najavio da će podneti zahtev direktoru BIA da ga razreši funkcije. Vicepremijer Aleksandar Vučić najavio je juče da će Vlada Srbije o njegovom razrešenju raspravljati po povratku srpske delegacije iz Brisela.
