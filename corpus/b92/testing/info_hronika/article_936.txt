> Izvor: B92
> Datum: nedelja 6.04.2014  
> Rubrika: info_hronika
> Naslov: 13 i po godina Rajku Pantelincu
> Članak:

Beograd -- Specijalni sud u Beogradu osudio nekadašnjeg pripadnika Jedinice za specijalne operacije Rajka Pantelinca zvanog Pančo na 13 i po godina zatvora.
On je osuđen kao organizator kriminalne grupe koja je pokušala da ubije ukrajinskog biznismena Dmitrija Loginova na Kipru 2011, i pokušaja otmice dva kamiona.
Na po 11 godina zatvora, presudom koja je izrečena u petak, osuđeni su Radovan Galetin i Raško Mijailović. Oni su osuđeni zbog krivičnog dela, zločinačko udruživanje, ubistvo u pokušaju i nedozvoljeno držanje i nošenje oružja i eksplozivnih materija, navodi se u saopštenju suda dostavljenom Tanugu. Kao pripadnici te grupe osuđeni su Mladen Djukić na dve godine zatvora, Pera Djurić na dve i po godine, Jovica Radosavljević i Dušan Obrenović na po 20 meseci zatvora. Pantelincu je produžen pritvor do upućivanja u ustanovu za izvršenje kazne zatvora, a najduže do isteka kazne zatvora na koju je osuđen, napominje sud. Mijailoviću je pritvor ukinut i određena mu je mera zabrane napuštanja boravišta sa obavezom javljanja policijskoj stanici svakih 15 dana. Tužilaštvo i osuđeni imaju pravo da ulože žalbu na ovu presudu Apelacionom sudu u Beogradu. Tužilaštvo je u optuznici za organizatora kriminalne grupe označilo Pantelinca. Osim pokušaja ubistva Loginova, optuženi su i za pokušaj otmice dva kamiona valjaonice  sa robom upućenom za Ukrajinu, zbog prodaje jednom tamošnjem kupcu. Tom prilikom su i uhapšeni, a policija je kod njih pronašla vatreno oružje, municiju, materiju za koju se pretpostavlja da je otrov, lisice i ašov. Oduzeta im je i veća količina eksplozivnih materija. Mediji pišu da je prema navodima iz krivične prijave, dogovoreno da Ukrajinac bude ubijen tako što ce biti aktivirana eksplzivna naprava, sakrivena u jednoj torbi zamaskiranoj u zidu, u momentu kada ovaj bude prolazio pored zida. Međutim, biznismen je preživeo, ali je ostao invalid, zbog cega nisu dobili obećanu nagradu. Pantelinac se takođe tereti da je sa ostalim pripadnicima kriminalne grupe počeo pripreme za presretanje kamiona koji su prevozili bakar i aluminijum u Ukrajinu. Plan je, kako piše, bio da vozače kamiona presretnu u Ukrajini, uspavaju ih i izbace iz vozila. Navodno, vrednost robe koja je planirana da bude prodata u Ukrajini i Rusiji, bila je oko 150.000 evra. Jedan od članova grupe je pratio kamione i o njihovom kretanju obaveštavao ostale koji su bili u Vršcu, ali su oni ubrzo uhapšeni.
