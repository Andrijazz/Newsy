> Izvor: B92
> Datum: sreda 9.04.2014  
> Rubrika: info_hronika
> Naslov: Poginuo na Zrenjaninskom putu
> Članak:

Beograd -- Muškarac star oko 50 godina poginuo je oko 03.25 časova na Zrenjaninskom putu u Beogradu, izjavila je portparol Hitne pomoći Nada Macura.
Lekari su konstatovali smrt muškarca koji je poginuo u saobraćajnoj nesreći koja se dogodila na Zrenjaninskom putu kod broja 153, rekla je Macura.
Portparol Hitne pomoći je istakla da se prethodno oko 01.50 časova dogodio i saobraćajni udes na uglu ulica Strumičke i Vidske u kojoj je muškarac star 30 godina zadobio povredu desnog ramena i da je on prevezen u Urgentni centar. Hitna pomoć je tokom noći u Beogradu obavila 106 intervencija od kojih 14 na javnim mestima, a za protekla 24 sata ukupno 235 od kojih 89 na javnim mestima, precizirala je Macura. Lekarima su se od hroničnih bolesnika najčešće obraćali astmatičari i srčani bolesnici, dodala je portparol Hitne pomoći. Macura je savetovala svim hroničnim bolesnicima da vode računa o vrednostima arterijskog krvnog pritiska i da se pridržavaju terapije. Portparol Hitne pomoći je savetovala i nošenje adekvatne garderobe i kišobrana, uzimanje vitamina, provetravanje prostorija u kojima se boravi i oprez u saobraćaju.
