> Izvor: B92
> Datum: petak 4.04.2014  
> Rubrika: info_hronika
> Naslov: Direktor BIA razrešio Markovića
> Članak:

Beograd -- Dragan Marković Markoni razrešen je dužnosti zamenika direktora BIA, odlukom direktora te agencije, nezvanično saznaje B92.
Marković je u ponedeljak podneo zahtev za razrešenje sa funkcije, nakon što se našao u središtu pažnje zbog saslušanja u "slučaju Peurača".
Prema ranijim najavama, očekivalo se da će o Markovićevom razrešenju raspravljati Vlada Srbije na jutrošnjoj sednici, ali do toga nije došlo. Odluku o razrešenju je, prema nezvaničnim saznanjima B92, doneo direktor BIA Aleksandar Đorđević.
"Ne želim da iznete neistine utiču na ugled Bezbednosno-informativne agencije i da se stvara utisak da s pozicije zamenika direktora BIA utičem na istragu protiv Dragoljuba Peurače ili bilo koju drugu istragu. U tom smislu, u ponedeljak 31. marta podneću zahtev direktoru BIA da me razreši funkcije zamenika", naveo je u nedelju Marković u pismu medijima. Marković je prošlog petka u policiji dao iskaz u svojstvu građanina o "slučaju Peurača".
