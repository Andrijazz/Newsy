> Izvor: B92
> Datum: subota 5.04.2014  
> Rubrika: info_hronika
> Naslov: Osumnjičeni za šverc cigareta
> Članak:

Kraljevo -- Protiv dva Novopazarca podneta je krivična prijava zbog sumnje da su trgovali cigaretama bez akciza, saopšteno je iz Policijske uprave Kraljeva.
Policija je na Ibarskoj magistrali u Bogutovcu na pravcu prema Raški u petak, 4. aprila, oko 19.00 sati prilikom kontrole putničkog motornog vozila marke "audi A6", novopazarske registracije, u prtljažniku pronašla 460 bokseva cigareta marki "san", "rojal" i "monte".
Vozač A. M. i njegov suvozač S. C. nisu posedovali neophodnu dokumentaciju za pronadjene cigarete. Roba im je oduzeta uz potvrdu, a potom ih je saslušao osnovni javni tužilac u Kraljevu.
