> Izvor: B92
> Datum: Hronika		| četvrtak 10.04.2014  |  11:36
> Rubrika: info_hronika
> Naslov: Osuđen policajac za ubistvo kolege
> Članak:

Novi Sad -- Pripadnik interventne jedinice Miodrag Ristić (32), osuđen je, prvostepenom presudom, na 9 godina zatvora, za ubistvo kolege.
Ristić je osuđen jer je, u noći između 6. i 7. oktobra prošle godine u "Tapas baru", u Ulici Laze Telečkog, hicem iz službenog pištolja ubio svog kolegu Aleksandra Simića (31).
Na završetku glavnog pretresa u novosadskom Višem sudu, okrivljeni Ristić izvinjavao se porodici svog prijatelja kog je ubio, igrajući se pištoljem, dok je bio van dužnosti. Ubijeni Aleksandar Simić je u "Tapas baru" bio angažovan kao obezbeđenje, a Ristić je to veče, neposredno pre tragedije, došao u klub. Bio je van dužnosti i u blago alkoholisanom stanju. "U šali" je izvadio iz pojasa službeni pištolj CZ 99 i vitlao njime. Nekoliko sekundi posle toga začuo se pucanj, a Simić se okrvavljen srušio na pod. Metak ga je pogodio u glavu u predelu usta, a izašao je na potiljak. Umro je na licu mesta. Ristić je pokušao da mu pomogne, a onda je uzeo pištolj i pokušao da se ubije, u čemu ga je sprečio treći kolega, koji je bio s njim u klubu.
