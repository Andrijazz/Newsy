> Izvor: B92
> Datum: ponedeljak 7.04.2014  
> Rubrika: info_hronika
> Naslov: Nastavljeno suđenje za Azotaru
> Članak:

Beograd -- Suđenje optuženima za zloupotrebe u pančevačkoj Azotari nastavljeno je izlaganjem odbrane druooptuženog bivšeg predsednika UO u Azotari Radosava Vujačića.
Prvi na optužnici u ovom procesu je bivši ministar poljoprivrede Saša Dragin, a na optužničkoj klupi u Specijalnom sudu osim njih je još 40 ljudi. Dragin je zimus negirao sve optužbe tvrdeći da je sve radio po zakonu.
Vujačić je ranije izneo odbranu a danas je odgovarao na pitanja tužioca. Na današnjem suđenju posle pauze jednom od optuženih je pozlilo. Lekari iz suda izmerili su mu pritisak 240/160 pa je sud odložio pretres za sutra, kada se očekuje izlaganje odbrane ostalih optuženih. Na optuženičkoj klupi je i vlasnik konsultantske kuće Zvonimir Nikezić, koji se zajedno sa Draginom tereti da su osmislili način prodaje regresiranog djubriva preko Azotare i preporučili ljudima iz Azotare da tako vrše prodaju đubriva. Dragin se tereti za krivčno delo zloupotreba službenog položaja za koju je zaprećena kazna do 12 godina zatvora, a Nikezić za krivično delo zloupotreba položaja odgovornog lica u podstrekivanju za koje je zaprećena kazna do 10 godina zatvora. Suđenje je spojeno po dve optužnice iz maja i septembra prošle godine. Tužilatvo za organizovani kriminal podiglo je optužnicu protiv Dragina i još 20 optuženih 22. maja 2013. zbog sumnje da su zloupotrebama oštetili Azotaru za oko 25 miliona evra. U septembru je podignuta još jedna optužnica i na njoj se ne nalazi bivši ministar. Tom optužnicom grupi od 25 optuženih od kojih se troje nalazi i na prvoj optužnici, na teret se stavlja da su Azotaru oštetili za oko 350 miliona dinara, odnosno za oko tri miliona evra. Prema prvoj optužnici, Dragin i ostali se terete za prodaju regresiranog mineralnog đubriva od jula 2009. do oktobra 2011. godine koja je vršena suprotno uredbama Vlade Srbije. Dragin je bio devet meseci u pritvoru nakon hapšenja u novembru 2012. posle čega mu je odobren kućni pritvor.
