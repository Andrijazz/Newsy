> Izvor: B92
> Datum: utorak 1.04.2014  
> Rubrika: info_hronika
> Naslov: Nikolić o praćenju Ćuruvije
> Članak:

Beograd -- Nekadašnji šef analitike Državne bezbednosti Vladimir Nikolić svedočio u Specijalnom tužilaštvu, u istrazi o ubistvu novinara Slavka Ćuruvije, saznaje Danas.
Nikolić je naveo da nema direktna saznanja o samom ubistvu 11. aprila 1999, ali da je Ćuruvija praćen na način koji nije bio tipičan za rad službe. Deo iskaza Nikolić je posvetio, kako je istakao, sopstvenom progonu.
Kao što je poznato, Nikolić je uhapšen 1. oktobra 1999. i u zatvoru je proveo 13 meseci, pod optužbom za odavanje poverljivih podataka. Prethodno, RDB je napustio u maju iste godine, i u trenutku hapšenja radio je u marketingu Direkcije za građevinsko zemljište Beograda. Kako se ubistvo četiri člana SPO na Ibarskoj magistrali dogodilo 3. oktobra 1999, smatra se da je Nikolić uhapšen zbog svojih kontakata u službi i kako ne bi lidera ove stranke Vuka Draškovića upozorio na to šta se sprema. Deset godina kasnije, zbog Nikolićevog nezakonitog hapšenja, u Drugom opštinskom sudu u Beogradu osuđeni su rukovodioci DB - Milan Radonjić, na šest meseci zatvora, a Stevan Basta na pet. Presuda nije izvršena zbog zastarelosti. Optuženi pripadnik DB Veselin Lečić oslobođen je optužbe za hapšenje, a Goran Živaljević oslobođen je optužbe za iznuđivanje iskaza Nikoliću. U slučaju Ćuruvija istraga se vodi protiv Radonjića, Ratka Romića, Radomira Markovića i Miroslava Kuraka, koji je u bekstvu. Radonjić je svojevremeno na sudu izjavio da je Nikolić hapšen zbog "najbezbednosnijih mogućih razloga". Nikolić je posle petooktobarskih promena prešao u diplomatiju i bio konzul u Trstu.
