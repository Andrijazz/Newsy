> Izvor: B92
> Datum: petak 28.03.2014  
> Rubrika: info_hronika
> Naslov: Musić se ne seća ubistva Vladislave
> Članak:

Novi Sad -- Darijan Musić, optužen za ubistvo 25-godišnje Novosađanke Vladislave Červenko, na ponovljenom suđenju izjavio da se ne seća jasno detalja tragične noći.
Na današnjem ročištu, kako prenosi novosadski portal 021, on je tokom iznošenja odbrane govorio o njihovoj sedmogodišnjoj vezi, a ponovio je da je često pio i uzimao drogu i steroide. Musić je rekao i da on Vladislavu i dalje ne doživljava kao mrtvu.
Musić je u više navrata prozivao Vladislavinog oca Edmunda da im se uplitao u život i da vodi medijsku hajku protiv njega vršeći tako pritisak na nezavisno sudstvo. Kazao je i da mu nije problem što će robijati, već da želi da zna "ko je u stvari treća osoba u njihovim životima koja ga je gurnula u vatru". Posle završetka iznošenja odbrane, koje je trajalo tri i po sata, njegov advokat je tražio ponovo neuropsihijatrijsko veštačenje, jer smatra da je Musić neuračunljiv. Podsetimo, početak glavnog pretresa zakazanog za prošli petak je bio odložen jer je Musić tvrdio da nije emotivno sposoban da učestvuje u postupku. Glavni pretres se ponavlja po presudi Apelacionog suda, a u prvoj presudi jula prošle godine ubica je dobio 35 godina zatvora. Musić je Vladislavu pretukao na smrt 12. novembra 2012. u svom stanu na Limanu
