> Izvor: B92
> Datum: ponedeljak 31.03.2014  
> Rubrika: info_hronika
> Naslov: Marković zatražio razrešenje od BIA
> Članak:

Beograd -- Zamenik direktora BIA Dragan Marković, koji je saslušan u slučaju Peurača, podneo je danas zahtev za razrešenje sa te funkcije, saznaje B92.
Marković je u pismu upućenom medijima u nedelju najavio podnošenje ostavke u Bezbednosno-informativnoj agenciji za danas. Podsetimo, Dragan Marković rešio je da podnese ostavku na mesto zamenika direktora BIA, pre nego što to od njega zatraži vlada.
"Ne želim da iznete neistine utiču na ugled Bezbednosno-informativne agencije i da se stvara utisak da s pozicije zamenika direktora BIA utičem na istragu protiv Dragoljuba Peurače ili bilo koju drugu istragu. U tom smislu, u ponedeljak 31. marta podneću zahtev direktoru BIA da me razreši funkcije zamenika", rekao je on. Prvi potpredsednik Vlade Aleksandar Vučić juče je za B92 rekao da će, na njegov lični zahtev, vlada raspravljati o Markovićevom razrešenju, po povratku delegacije sa pregovora u Briselu. Takođe je rekao i da će tražiti da se slučaj ispita do kraja. Ministar pravde Nikola Selaković danas je rekao da taj slučaj ne bi komentarisao. "Uvek sam pristalica da sačekamo rezultate same istrage i kako će na to reagovati i tužilaštvo i pravosudni organi", rekao je Selaković. Istraga o eventualnim kriminalnim aktivnostima zamenika direktora BIA ide u više pravaca. Prema nezvaničnim informacijama iz policije, Marković nije prošao poligrafsko testiranje, a pao je na pitanjima vezanim za učestvovanje u reketiranju biznismena sa direktorom inspekcije rada i stranačkim kolegom Dragoljubom Peuračom, koji je zbog toga uhapšen. Peurača je navodno posle hapšenja izjavio da je novac uzimao za stranku. "U policiji, jednoj ili drugoj, postoji deo koji se zove politički deo. Dakle, imamo sa jedne strane operativce, dakle služba koja je javna ili tajna, i imamo drugi deo koji je rukovodeći, koji zastupa neke političke opcije i političke interese. Usvemu ovome što je za nama, uvek je dolazilo do trvenja između profesije i politike", smatra Vojislav Tufegdžić, novinar "Novog magazina". Međutim, za Markovića je zainteresovan i Smederevski sud. Kako se sumnja, Marković je jednom biznismenu davao informacije o istrazi koja se vodi protiv njega i omogućio mu da pre hapšenja pobegne u Grčku.
