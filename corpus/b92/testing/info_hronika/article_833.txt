> Izvor: B92
> Datum: petak 28.03.2014  
> Rubrika: info_hronika
> Naslov: Demanti Vladana Radomana
> Članak:

Beograd -- Pravni zastupnik Vladana Radomana demantovao je informaciju o tome da je njegov klijent uhapšen u Italiji zbog kokaina.
U informaciji preuzetoj iz italijanskih medija, koju su preneli regionalni mediji i agencije, navodi se da su u Italiji uhapšeni crnogorski državljani u sklopu akcije u kojoj je oduzeto oko dve tone južnoameričkog kokaina i privedeno 25 lica.
"Prema pisanju italijanskih medija, kako prenosi "Dan", Cetinjanin Vladan Radoman, star 32 godine, bio je, uz Naskalsa Bifulka, Vita Zinginija i Natila di Karerija, na čelu mreže za krijumčarenje kokaina iz Latinske Amerike u evropske luke, a konstatuje se da je delovao uglavnom iz Holandije", navedeno je u vesti koju je B92 preneo sa sajta podgoričkih "Vijesti". Kako se navodi u demantiju advokatske kancelarije Nikole Dumnića, Radoman se sa porodicom obratio policiji, ali i potražio pravnu zaštitu, "budući da je više nego očigledno posredi zloupotreba njegovih ličnih dokumenata ili neka druga nezakonita radnja". Kako se navodi u demantiju, Radoman smatra da je najverovatnije u pitanju zloupotreba ličnih dokumenata, koja su mu ukradena pre nešto više od dve godine, što je uredno prijavio policiji. Radoman, koji nema krivični dosije u policiji, navodi i da će iskoristiti sve pravne mehanizme kako bi se zaštitio, a njegov advokat navodi da je uputio i demanti italijanskim medijima, koji su prvi preneli informaciju o njegovom hapšenju.
