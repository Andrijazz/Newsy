> Izvor: B92
> Datum: ponedeljak 7.04.2014  
> Rubrika: info_hronika
> Naslov: Oslobođen Jovan Čeković
> Članak:

Beograd -- Apelacioni sud u Beogradu potvrdio je prvostepenu presudu kojom je bivši direktor JP Jugoimport SDPR Jovan Čeković oslobodjen optužbe za zloupotrebu položaja.
Čeković je bio optužen da je od 1999. do 2002. jednom grčkom državljaninu pribavio imovinsku korist od oko 3,9 miliona američkih dolara na taj način što je bez odluke Upravnog odbora SDPR-a i saglasnosti Savezne vlade SRJ vlasniku grčke firme omogućio promenu vlasničke strukture sa 19,5 na 59,33 odsto, a potom mu predao svu dokumentaciju kako bi prikrio delo.
Čeković je takodje bio optužen da je u jesen 2002. izdao nalog da se sa računa SDPR-a u Libiji prenese 400.000 američkih dolara na račun jedne firme u Monroviji - Liberija sa kojom SDPR nije imao nikakv poslovni odnos. Apelacioni sud je odbio kao neosnovanu žalbu višeg tužioca iz Beograda i potvrdio prvostepenu presudu Višeg suda u beogradu nalazeći da nije dokazano da je Jovan Čeković zloupotrebio službeni položaj.
