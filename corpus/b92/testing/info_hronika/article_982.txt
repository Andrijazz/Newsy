> Izvor: B92
> Datum: Hronika		| četvrtak 10.04.2014  |  00:30 -> 17:19
> Rubrika: info_hronika
> Naslov: Vukajlovićeva negirala krivicu
> Članak:

Beograd -- Bivša direktorka RZZO Svetlana Vukajlović negirala optužbe da je sa saradnicima prilikom nabavke vakcina protiv svinjskog gripa 2009. oštetila državni budžet.
"Nisam razumela optužnicu osim da mi se na teret stavlja zloupotreba službenog položaja, ali ne razumem u čemu se ona sastoji. Ne priznajem krivično delo jer smatram da ga nema", rekla je Vukajlović u kratkom izjašnjenu o krivici pred Višim sudom u Beogradu.
Drugooptužena bivša direktorka "Jugohemije" Smiljka Mileusnić Adžić takođe je rekla da optužnicu ne razume, da je konfuzna i kontradiktorna. "Optužnicu nisam razumela, ne vidim svoju odgovornost i ne priznajem krivično delo", rekla je Mileusnić. Isto su se izjasnili i optuženi direktor kompanije "Jugohemija farmacija" Vladimir Gravar i direktor "Detapa" Ljubomir Pavićević navodeći da je optužnica nerazumljiva i negirajući krivicu. "Optužnica je poprilično konfuzna, iz jednog prostog razloga što ja mislim da je ta optužnica sračunata u jednom trenutku neke medijske kampanje da se nešto predstavi na način koji nije dokazan u istrazi, pa pošto to nije dokazano onda uvek ne možete da napravite optužnicu koja je potpuno jasna. Ovde su ključni elementi nejasni i nema dokaza za ono što tužilac tvrdi", kaže Božo Prelević, advokat Vladimira Gravara. Pre uvodnog izlaganja tužilaštva, odbrana je predložila sudu da se suđenje tonski snima zbog specifičnosti terminologija koja će biti korištena s obzirom na slučaj nabavki vakcina. Sud je usvojio taj zahtev i odložio suđenje za 16. jun, kada bi Vukajlović, kako je najavila, trebalo da iznese svoju odbranu.

Ona je po izlasku iz sudnice rekla novinarima da joj je jako žao što se suđenje odlaže, jer je mislila da će konačno imati priliku da javnost upozna sa istinom i predstavi svoju odbranu. Vukajlović tvrdi da je sve poslove u postupku nabavke vakcina uradila u skladu sa zakonima i pripisima, kao i da je tadašnja vlada donela odluku koliko i kojih vakcina treba da se nabavi i da ona nije imala nikakav uticaj na tu odluku. Današnje suđenje održano je u maloj sudnici, koja nema tehničke mogućnosti za audio snimanje. Optuženi se, podsetimo, terete da su nelegalnom nabavkom vakcina protiv "svinjskog gripa" krajem 2009. oštetili državni budžet za više od milion evra. Početak suđenja, koje je trebalo da počne u Specijalnom sudu, već je odlagano u junu 2012. godine zbog izmena u optužnici, jer se taj sud oglasio nenadležnim. Optužnicu je, nakon sprovedene istrage, u februaru 2012. podiglo Tužilaštvo za organizovani kriminal, a posle proglašenja nenadležnosti, preuzelo je Više tužilaštvo. U optužnici, koja je u međuvremenu izmenjena, navodi se pored ostalog da je u novembru 2009. u postupku javne nabavke vakcina protiv svinjskog gripa za najboljeg ponuđača izabrana kompanija "Jugohemija farmacija", iako nije posedovala pismo o autorizaciji proizvođača vakcina švajcarske kompanije "Novartis", niti je bila njen ovlašćeni distributer za Srbiju. Na taj način su u postupku nabavke vakcina neposredno uvedeni posrednici - preduzeća "Jugohemija farmacija" i "Detap", koji su po osnovu uveženih 855.000 doza vakcina ostvarili ukupunu imovinsku korist od oko 132 miliona dinara, za koliko je istovremeno oštećen i budžet Srbije. Svi optuženi pušteni su iz pritvora u kome su proveli po više meseci, uz jemstvo upisom hipoteka na nekretnine. Vukajlović Popržen, Pavićević i Gravara bili su uhapšeni 19. septembra 2011, a Mileusnić Adžić, tri meseca kasnije.
