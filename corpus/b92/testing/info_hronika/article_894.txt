> Izvor: B92
> Datum: Hronika		| četvrtak 3.04.2014  |  20:37
> Rubrika: info_hronika
> Naslov: Sud: Mišković ne može u Rim
> Članak:

Beograd -- Specijalni sud u Beogradu je odbio zahtev Miroslava Miškovića da mu privremeno bude vraćen pasoš radi putovanja u Rim od 8. do 14. aprila, saznaje Tanjug.
Zahtev koji je podneo Miškovićev branilac Zdenko Tomanović sud je odbio, jer predlog nije upotpunio dokazima o svrsi putovanja.
Mišković, protiv koga se vodi postupak zbog malverzacija sa putarskim preduzećima, iz pritvora je pušten u julu 2013. pošto je položio jemstvo od 12 miliona evra.
Tada mu je izrečena i mera za obezbedenje prisustva da mu pasoš bude privremeno oduzet. Specijalni sud u Beogradu odobrio je 10. decembra prošle godine Miškoviću put u London i privremeno mu vratio pasoš. Posle tri dana provedena u Londonu, Mišković se vratio u Srbiju i došao na suđenje, gde je kazao da ne želi da beži, već da dokaže da nije kriv. Kada je 14. januara drugi put tražio da zbog posla putuje u Holandiju, taj predlog je odbijen. Mišković je na suđenju u više navrata apelovao na sud da je on vlasnik više firmi u inostranstvu i da je pasoš njegovo sredstvo za rad. Suđenje za zloupotrebe sa putarskim preduzećima mu se nastavlja 16. aprila.
