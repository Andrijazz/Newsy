> Izvor: B92
> Datum: nedelja 30.03.2014  
> Rubrika: info_hronika
> Naslov: BG: Šestoro povređeno u 4 udesa
> Članak:

Beograd -- Tokom prošle noći u Beogradu, dogodile su se četiri saobraćajne nesreće u kojima je šest osoba povređeno, rečeno je jutros agenciji Beta u Hitnoj pomoći.
Vozač motora (27) zadobio je tupe povrede grudnog koša, desne potkolenice i desnog ramena u udesu koji se dogodio sinoć oko 20 časova u Bulevaru oslobodjenja kod stadiona "Marakana", kazala je portparol Hitne pomoći Nada Macura.
Ona je dodala da je u ulici Majke Jugovića ispred broja dva u Batajnici, sinoć u 23.25 časova došlo do saobraćajnog udesa u kome je muškarac star 30 godina zadobio potres mozga i tupe povrede grudnog koša i koji je prebačen na Urgentni centar. Dve osobe su povredjene u 00.46 u ulici Dimitrija Tucovića ispred broja 49, kada je u saobraćajnom udesu žena (43) doživela povrede levog ramena i šake dok je muškarac star 32 godine zadobio tupe povrede desne podlaktice i desne natkolenice. Povredjeni su prebačeni na Urgentni centar. Jutros u 4.10 žena stara 33 godine zadobila je rasekotinu čela a muškarac (39) tupu povredu glave nakon udesa koji se dogodio u ulici Savski trg bb. Medju hroničnim bolesnicima, najviše problema tokom noći su imali oni koji pate od hipertenzije i bronhijalne astme, kazala je Macura i dodala da su ekipe Hitne pomoći intervenisale 98 puta, od čega je 21 intervencija bila na javnim mestima.
