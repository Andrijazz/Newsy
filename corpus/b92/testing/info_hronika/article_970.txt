> Izvor: B92
> Datum: sreda 9.04.2014  
> Rubrika: info_hronika
> Naslov: Hapšenja zbog zloupotrebe položaja
> Članak:

Niš -- Niška policija je, u okviru borbe protiv privrednog kriminala, uhapsila 12 osoba. Petoro je u bekstvu, među njima i predsednik opštine Doljevac Goran Ljubić.
Oni su osumnjičenih da su oštetili budžet Srbije i opštine Doljevac za 40 miliona dinara.
Sumnjiče se da su počinili krivična dela zloupotreba službenog položaja, falsifikovanje službenih isprava i zloupotreba odgovornog lica. Uhapšenima je određena mera zadržavanja do 48 sati.
U niškoj policiji nam je potvrđeno da je načelnik policije Srđan Grekulović najavio istragu zbog sumnje da je petorici koji su u bekstvu neko iz policije dojavio da će biti uhapšeni. Akcija privođenja i hapšenja jutros je organizovana na području Doljevca, Niša i Paraćina zbog sumnje da su izvršila krivična dela zloupotrebe službenog polozaja, falsifikovanja službene isprave i zloupotrebe odgovornog lica. Istraga niške policije pokazala je da su osumnjičeni funkcioneri i privrednici iz Doljevca, asfaltirali već asfaltirane ulice, izbegavali plaćanje poreza, iznajmljivali nepostojeće mašine i oštetili budžet za preko 40 miliona dinara, pišu Južne vesti. Mera zadržavanja određena je Ivanu S., inspektoru Poreske uprave u Doljevcu, Gradimiru S. predsedniku MZ Malošište, Bojanu T, zameniku direktora JKP Doljevac, Saši M, vlasniku firme "Sale Kop" Kočane, Siniši D. vlasniku firme "RD 180" Orljane, Dragani M, radnici JKP Doljevac, Zoranu E, nadzornom organu u JKP Doljevac i radniku Direkcije za izgradnju opštine Doljevac, Draganu U, radniku JKP Doljevac, Davoru S, radniku JKP Doljevac, Draganu Đ, vlasniku firme "Pekop" Belotinac, Draganu V, radniku firme "Vodogradnja" Pukovac, dok se za Zorana C, nadzornog organa u AD "Niskogradnja" Niš, još utvrđuje da li će mu biti određena mera zadržavanja. U bekstvu su predsednik Opštine Doljevac Goran Ljubić, njegov brat i vlasnik preduzeća "Vodogradnja" Zoran Ljubić, direktor JKP Doljevac Dejan Smiljković, Bratislav D, nadzorni organ u Direkciji za izgradnju Doljevac, kao i Slobodan Z. iz Ćuprije. Sumnja se da je 2012. godine doljevačka Direkcija za izgradnju sklopila ugovor sa niškom "Niskogradnjom" o asfaltiranju već asfaltiranih ulica u Doljevcu, čime su budžet Opštine oštetili za više od 760.000 dinara. Goran Ljubić je, stoji u policijskom saopštenju, svom bratu Zoranu bez naknade i van procedure dozvolio eksploataciju zemljišta sa parcela u Malošištu i time naneo štetu Opštini veću od 22 miliona dinara. Takođe se sumnja da je Zoran Ljubić u toku 2007. godine, kupio nekoliko parcela pored auto-puta Beograd-Niš-Leskovac, a nakon toga ih prodao OMV-u za 1.000.000 eura, iznos koji je mnogo veći od cene koju je platio prilikom kupovine. Da bi izbegao plaćanje poreza na kapitalnu dobit, Zoran i njegov otac Miodrag su, navodno zbog rešavanja stambenog pitanja, od Hranisalava T. iz Pukovca, kupili određene nepokretnosti za iznos od 1.200.000 eura, gde su nesrazmerno uvećali vrednost kupljene imovine. Na taj način, Zoran je izbegao da plati porez na kapitalnu dobit, koja iznosi 16,5 miliona dinara, za koliko je i oštetio budžet Republike Srbije. Brojnim proverama je utvrđeno, kako stoji u saopštenju, da je JKP Doljevac, u periodu od 2011. do 2013. sa više privatnih preduzeća sa teritorije opštine Doljevac, zaključivalo ugovore o zakupu radnih mašina, a da određena dokumentacija ne postoji ili je retroaktivno sačinjena. Daljim proverama utvrđeno je da je "Vodogradnja" iz Pukovca od JKP Doljevac naplatila iznos od 550.800,00 dinara bez pravnog osnova. Utvrđeno je i da preduzeće "RD 180" Orljane ne poseduje mašinu koju je navodno iznajmljivalo JKP Doljevac, a za čije je iznajmljivanje iz opštinskog budžeta, po fakturama iz 2012.godine, isplaćeno skoro 3,15 miliona dinara. Po podizanju novca sa računa preduzeća "RD 180" je zatvoreno.
