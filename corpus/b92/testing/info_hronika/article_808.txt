> Izvor: B92
> Datum: sreda 26.03.2014  
> Rubrika: info_hronika
> Naslov: Napadnut radnik Parking servisa
> Članak:

Beograd -- Vozač dizalice JKP "Parking servis" povređen je danas oko 12 sati u objektu "Vidin kapija", kada ga je napao vozač crnog “mercedesa“.
Vozač je bio revoltiran jer mu je "pauk" odneo automobil sa mesta rezervisanog za vozila osoba sa invaliditetom.
Kako se navodi u saopštenju JKP "Parking servis", dizalica tog preduzeća, na poziv korisnika koji ima svoj rezervisan parking prostor označen za osobe s invaliditetom u Bulevaru kralja Aleksandra kod broja 82, a na koje nije mogao da parkira, podigla je luksuzni automobil po nalogu Saobraćajne policije i odnela ga na parkiralište na Vidin kapiji. Vlasnik "mercedesa" po dolasku na parkiralište, verbalno je vređao i napao zaposlene u "Parking servisu", a posle svađe sa blagajnikom i policajcem, prišao vozaču dizalice i udario ga glavom, lakše ga povredivši. Na lice mesta odmah je izašla policija i ekipa Hitne pomoć, koja je zbrinula povređenog radnika. Kako se dodaje u saopštenju, v.d. direktor "Parking servisa" Andrija Čupković obišao je povređenog radnika i najstrože osudio ovakvo ponašanje bahatih vozača. "Ovakvo sramno ponašanje i iskaljivanje besa nad ljudima koji samo rade svoj posao mora da bude najstrože kažnjeno. Mi ćemo protiv ovog i ostalih nasilnika, koji smatraju da mogu fizički da se obračunavaju sa zaposlenima u 'Parking servisu' podneti krivične prijave i zaštiti naše radnike", rekao je Čupković. On je poručio da niko ne može da bude iznad zakona i da će to preduzeće, u saradnji sa policijom i pravosudnim organima, uticati da se kazne odgovorni za napade na one koji savesno rade svoj posao. Radnici "Parking servisa" koji rade na odnošenju vozila "paukom", ili kao kontrolori na ulicama, neretko su žrtve bahatog ponašanja, a nemaju mogućnost da utiču na odluke nadležnih institucija, niti mogu da određuju pravila parkiranja, zaključeno je u saopštenju.
