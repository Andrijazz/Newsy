> Izvor: B92
> Datum: subota 22.02.2014
> Rubrika: info_politika
> Naslov: Politički savet SDPS dao ostavku?
> Članak:

Beograd -- Predsednik Političkog saveta Socijaldemokratske partije Srbije (SDPS) Neven Cvetićanin danas je podneo ostavku na tu stranačku funkciju.
Cvetićanin je rekao da ostavke podnose i ostali članovi Političkog saveta SDPS.
U njegovoj, sada bivšoj partiji, to je ocenjeno kao "u najmanju ruku nekorektno", s obzirom na to da je u toku izborna kampanja.
Cvetićanin je saopštio da "ostavke podnose i svi ostali članovi Političkog saveta SDPS" a što, prema rečima portparola stranke Ivana Bauera "apsolutno neće uticati na rad stranke". Bauer kaže da u "najmanju ruku nije korektno" da se ostavka podnosi u izbornoj kampanji i uoči drugog kongresa stranke, a smatra "da su razlozi na nekoj drugoj strani - možda nekim nezadovljstvom zbog toga što se neko nije našao na pokrajinskoj listi". On je rekao Tanjugu i da ta ostavka apslutno neće uticati na rad stranke jer "politički savet nije bio ni preterano aktivan tako da u najmanju ruku to ne predstavlja nikakav problem za SDPS" "SDPS nastavlja da funkcioniše kao što je do sada funkcionisala i svako ima pravo na sopstveni izbor - jedino mislim da se možda mogao birati neki drugi način i drugi trenutak za ostvarivanje svog prava na izbor", rekao je Bauer. Cvetićanin je prethodno saopštio i da ostavku nije podneo "zbog bilo kakvog ličnog sukoba sa predsednikom partije Rasimom Ljajićem ili bilo kojim drugim funkcionerom stranke". On je u saopštenju objasnio da je ostvaku podneo "zbog toga što ne vidim trenutno sebe unutar pravca kojim je SDPS odlučila da ide u narednom periodu". Cvetićanin je naveo i da "u SDPS nije ušao zbog funkcija, vlasti ili bilo kakve privilegije za sebe" već sa namerom da promovišem socijaldemokratske i socijalnoliberalne vrednosti "Smatrao sam korektnim da se povučem sa jedne od najviših stranačkih funkcija kada sam procenio da SDPS, u postojećem momentu, u odbrani tih vrednosti ne može dati maksimum", naveo je on. -SDPS će održati sutra drugi Kongres, na kome će biti izabrano stranačko rukovodstvo, a jedini kandidat za predsednika je aktuelni lider stranke Rasim Ljajić. Na Kongresu SDPS-a će, između šest kandidata, biti izabrana i tri potpredsednika stranke, kao i novi članovi Glavnog odbora.
