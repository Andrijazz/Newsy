> Izvor: B92
> Datum: utorak 18.02.2014
> Rubrika: info_politika
> Naslov: Albanci s juga za dijalog s Vladom
> Članak:

Preševo -- Predsednik Foruma za etničke odnose Dušan Janjić kaže da su predstavnici Albanaca iz Preševa i Bujanovca spremni da u nekom obliku nastave dijalog s Vladom.
Janjić je za agenciju Beta izjavio da su predstavnici Albanaca na okruglom stolu u Preševu posvećenom unapređenju manjinske politike u Srbiji izrazili spremnost "da se napravi nekakav dogovor o rešivim problemima Preševu i Bujanovcu i da se ti problemi skinu sa dnevnog reda".
Albanski lideri iz Preševa i Bujanovca prekinuli su dijalog sa Vladom Srbije u novembru prošle godine, zbog Zakona o sedišstima sudova i sudskim jedinicama po kome je u Preševu ukinut osnovni sud i tužilaštvo. Na okruglom stolu u Preševu govorili su predsednici opština Preševo i Bujanovac, Ragmi Mustafa i Nagip Arifi, predsednik Nacionalnog saveta Albanaca Nagip Bećiri, kao i doskorašnji narodni poslanik Riza Haljimi, čija je Partija za demokratsko delovanje (PDP) jedina najavila učešće na parlamentarnim izborima 16.marta. U dijalogu su učestvovali i predsednik Koordinacionog tela za opštine Preševo, Bujanovac i Medveđa Zoran Stanković, kao i predstavnik Visokog komesara za nacionalne manjine OEBS-a iz Haga Aleksandar Hug. Janjić je naveo i da se na okruglom stolu nije raspravljalo o parlamentarnim izborima, koje je pet albanskih partija iz Preševa i Bujanovca najavilo da će bojkotovati, ali da je bilo reči o problemima koje Haljimijev PDP ima sa registracijom potpisa podrške. "Problemi na koje su ukazali predstavnici koji učestvuju na izborima su da ne funkcioniše sistem registracije i overe potpisa podrške, što može vrlo ozbiljno da ugrozi učešće i te stranke koja se opredelila za izbore", rekao je Janjić. On je kazao da bi 28. marta u Beogradu, uz učešće manjinskih lidera i predstavnika vlasti, a u prisustvu evropske sekretarke za nacionalne manjine, napravio dokument koji treba da posluži za izradu strategije i za značajne zakonodavne i ustavne promene. "Iduće godine će se otvoriti poglavlje 35, koje jeste vezano za Preševo, ali tu su i poglavlja 23 i 24, što znači da se spremaju vrlo konkretni predlozi izmena zakona koji se tiču nacionalnih manjina i nacionalnih saveta", kazao je Janjić.
