> Izvor: B92
> Datum: utorak 18.02.2014
> Rubrika: info_politika
> Naslov: Treća Srbija protiv izostanaka
> Članak:

Beograd -- Treća Srbija obećava finansijsku pomoć razrednim starešinama, kako bi se izborili sa velikim brojem nepotrebnih izostanaka đaka.
Član predsedništva Treće Srbije Branimir Jovanović je u okviru kampanje za beogradske izbore, naveo da smo "u poslednje vreme svedoci sve većeg broja nepotrebnih izostanaka učenika u beogradskim srednjim školama, i to mahom boljih đaka".
On smatra da je razlog za to strah učenika od loše ocene, koji se "prosto odluče da se ne pojave kod predmetnog nastavnika, dok im roditelji za to obezbeđuju provizorno opravdanje". "Razredne starešine ne proveravaju ispravnost tog opravdanja, već ga uvažavaju da bi ispoštovali birokratski formalizam", upozorio je Jovanović, navodi se u saopštenju. Prema njegovim rečima, ovaj naizgled bezazlen problem pokazuje koliko su od suštine školstva odstupili svi učesnici tog procesa, dodaje se u saopštenju. On ističe da se "na duži rok, ovaj i drugi problemi rešavaju sistematskom reformom i revizijom nepotrebno glomaznih i nefunkcionalnih programa". "Kratkoročno, potrebno je pomoći, pre svega finansijski, razredne starešine koji su nosioci obrazovne i vaspitne funkcije u školstvu", rekao je član predsedništva Treće Srbije.
