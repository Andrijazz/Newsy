> Izvor: B92
> Datum: petak 21.02.2014
> Rubrika: info_politika
> Naslov: "Drugi da brinu zbog Šarića, ne ja"
> Članak:

Beograd -- Premijer Srbije Ivica Dačić izjavio je da jedva čeka da odbegli narko-bos Darko Šarić bude uhapšen kako bi bili procesuirani i svi koji su sa njim sarađivali.
"U tom slučaju bi trebalo mnogi drugi da se zabrinu, a ne ja", rekao je Dačić novinarima na Univerzitetu Megatrend, gde je obeleženo 166 godina od objavljivanja Manifesta Komunističke partije.
Dačić je istakao i da potpredsednik vlade Aleksandar Vučić nema ništa sa pokretanjem slučaja premijerovog bivšeg šefa kabineta Branka Lazarevića, niti sa tajmingom "kada će se tu šta dešavati" "Taj slučaj treba da bude lišen svih političkih primesa. On ni na koji način ne utiče negativno na moje odnose sa SNS i Aleksandrom Vučićem", rekao je Dačić novinarima. "Ovo želim da kažem kako ne bi dolazilo do nepotrebnih svadja izmedju SNS i SPS", rekao je Dačić i apelovao na sve političare, njegove kolege u stranci, koalicione partije, pa i na Dragana Markovića da svojim izjavama ne unose političke elemente u ceo slučaj.

Lider JS Dragan Marković izjavio je da je "slučaj Lazarević" dokaz da u Srbiji nema nedodirljivih i da se njegova ranije danas data izjava u vezi sa tim slučajem odnosila na neke ranije vlade, a ne na aktuelnu. "Premijer Ivica Dačić, koji je i ministar unutrašnjih poslova, kao i prvi potpredsednik Vlade, Aleksandar Vučić, koji je zadužen za borbu protiv organizovanog kriminala i korupcije, dokazali su da nema zaštićenih, te da partijske knjižice nikoga ko se ogrešio o zakon neće sačuvati", istakao je Marković, navodi se u saopštenju. Vremena podobnih su prošlost, kao što se i moja današnja izjava vezana za slučaj Lazarević i izbornu kampanju odnosila na neke prošle vlade, a ne na aktuelnu, podvukao je Marković. Marković je nešto ranije izjavio da je privođenje nekadašnjeg šefa kabineta Ivice Dačića Branka Lazarevića medijska propaganda namerno pokrenuta u predizbornom periodu. On je, gostujući u "Kažiprstu" televizije B92, rekao da nije slučajno da se o Lazareviću govori u izbornoj kampanji. Na tu izjavu oštro je reagovao potpredsednik SNS Nebojša Stefanović, koji je pozvao Markovića da se on i njegovi koalicioni partneri "jasno i danas" odrede prema borbi protiv korupcije i kriminala i da kaže da li su on ili lideri koalicije kojoj pripada tražili odlaganje rešavanja ovog slučaja. "Nije pravo pitanje zašto je danas pokrenut slučaj protiv Branka Lazarevića - pravo je pitanje zašto on nije do sada pokrenut i ko su bili oni koji su ga godinama unazad zaustavljali", objasnio je Stefanović.
