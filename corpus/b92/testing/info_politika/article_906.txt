> Izvor: B92
> Datum: utorak 18.02.2014
> Rubrika: info_politika
> Naslov: Dinkić: Dosta je stezanja kaiša
> Članak:

Aleksinac -- Lider URS-a Mlađan Dinkić smatra da nova vlada mora da podstakne investicije i zapošljavanje.
Umesto da štedi na platama i penzijama, nova vlada mora da podstakne investicije i zapošljavanje, i pomogne da se u svim regionima izgrade nove fabrike i ožive postojeće, rekao je predsednik Ujedinjenih regiona Srbije Mlađan Dinkić.
U saopštenju URS-a se kaže da je Dinkić posetio kompaniju Gramer u Aleksincu, koja je, kako se navodi, zahvaljujući podsticajima sagradila dve fabrike i zaposlila 1300 radnika. "Zahvaljujući politici podsticaja koju smo sprovodili, doveli smo u Aleksinac kompaniju Gramer, koja proizvodi naslone za automobilska sedišta", rekao je Dinkić. Prema njegovim rečima, mladi koje tu rade prvi put su dobili posao upravo zahvaljujući tim podsticajima. "Zato vlada mora da prekine politiku stezanja kaiša i da pomogne da se ovakve fabrike sagrade i u drugim regionima, da bi mladi dobili posao, da bi mogli da rade i da žive, a ne da životare", poručio je Dinkić.
