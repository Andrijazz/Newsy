> Izvor: B92
> Datum: sreda 19.02.2014
> Rubrika: info_politika
> Naslov: Vulin: Vučić doneo promenu
> Članak:

Kruševac -- Lider Pokreta socijalista Aleksandar Vulin kaže da je posle više decenija raskinut “sporazum elita da večno vladaju“ i da je tu promenu doneo Aleksandar Vučić.
Vulin je, obraćajući se pristalicama Pokreta socijalista i Srpske napredne stranke (SNS) u Kruševcu rekao da je u prethodnih godinu i po dana bilo teško vratiti veru ljudima jer su građani verovali da je “normalno sve što nam se dešava“, da će nas uvek, kako je rekao, voditi najgori i korumpirani i da drugačije ne može.
"Ovo je prvi put da je raskinut prećutni sporazum elita po kome se zapravo ništa ne menja. Nije važno koja je partija na vlasti jer se već dogovorila sa onom prethodnom da zaboravi šta su radili u zamenu da sutra zaborave šta su radili. Prvi put je došla ta promena, to vam je Vučić", rekao je Vulin. On je dodao da je kampanja prilika da se čuju građani, njihove ocene o rezultatima u prethodnom periodu, ali i šta očekuju ubuduće. Govoreći o promenama u prethodnih godinu i po dana, Vulin je upitao da li je iko mogao da poveruje da će Miroslav Mišković "vlasnik Srbije" upoznati zatvor i da će odgovarati za ono što je radio. "Ovu kampanju biste mogli da vodite i samo tako da kažete:  i bilo bi dovoljno da pobedimo. Ali mi hoćemo da čujemo Srbiju i hoćemo da nam kaže, šta je boli, gde su rane, šta treba zaceliti", kaže Vulin. Lider Pokreta socijalista ističe da je koalicija oko SNS-a sprovela u delo ono o čemu je govorila ocenjujući da borba protiv korpucije nikada nije ovako oštra, a odbrana nacionalnih interesa ovako uporna i jasna. Dodao je da će se nastaviti sa borbom za otvaranje novih radnih mesta, kao i da ta koalicija za razliku od drugih ne obećava da će posle izbora biti lako.
