> Izvor: B92
> Datum: petak 21.02.2014
> Rubrika: info_politika
> Naslov: "Osloboditi privatnike pritisaka"
> Članak:

Beograd -- Predsednik LDP Čedomir Jovanović izjavio je danas da se njegova stranka zalaže za oslobađanje privatnog sektora od pritiska države i političkih partija.
Kako se navodi u saopštenju LDP-a, Jovanović je u Vrnjačkoj banji rekao da je jedino što u Srbiji radi kako treba privatni sektor.
"Država se privatnom sektoru strovalila na leđa, pritiska ga i cedi, a on nastavlja da se bori. Snaga i žilavost privatnog sektora snaga je, žilavost i sposobnost naših ljudi, spremnost da kada treba, kada mogu, kada moraju da bi preživeli, čine ono što izgleda nemoguće", kazao je Jovanović. On je rekao da se privatni sektor "mora osloboditi pritiska države, pritiska partija i njihove alavosti". "Država je još ona država koja za sebe misli da je iznad svojih građana, iznad svog naroda i da mi njoj treba da služimo, a ne ona nama. Takva država je dovela do toga da je svaki četvrti koji može da radi nezaposlen, a da jedan koji radi, izdržava i te nezaposlene, i one koji žive od državnih para, i decu i penzionere", rekao je lider LDP-a. Jovanović je napomenuo da je vreme da se promeni takvo ponašanje države i da će LDP u svakoj budućoj vladi sprečiti druge stranke da tako preotmu državu, podele funkcije u svom interesu.
