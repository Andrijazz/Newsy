> Izvor: B92
> Datum: subota 22.02.2014
> Rubrika: info_politika
> Naslov: LDP: Neistine LSV iz Zrenjanina
> Članak:

Zrenjanin -- Narodna poslanica LDP iz Zrenjanina Judita Popović saopštila je da su apsolutne neistine navodi LSV da LDP redovno ne uspeva da pređe cenzus u tom gradu.
LDP je na prošlim parlamentarnim izborima u Zrenjaninu osvojio devet odsto glasova, i to uprkos tome što je predsednik LSV Nenad Čanak i tada glasove ligaša i Zrenjaninaca pokušao da pokloni Borisu Tadiću i njegovoj politici "i Kosovo i Evropa, ali nikad Vojvodina".
"LDP duboko veruje u zrelost birača na ovim izborima. Razumeju ljudi, i u Zrenjaninu, da je LDP pokazao svoju kičmu kada se borio da Vojvodina ne bude kusur u kosovskom porazu, energetskoj kapitulaciji pred Rusijom, stalnom zakidanju Vojvodine u svakom budžetu, poigravanju evropskom budućnošću kroz barikade na severu Kosova...", navodi Popovićeva u saopštenju. Zbog toga će, kako je dodala, osim onih nekoliko pojedinaca koji su autonomašku politiku zamenili za obećane mandate na listi Borisa Tadića, ogromna većina iskrenih ligaša glasati za politiku LDP na ovim izborima. Ona je istakla da je LDP-u od rasprave oko procenata mnogo važnije da pozove Zrenjanince, kao i sve Vojvođane, da i na ovim izborima budu racionalni i da ne glasaju za Tadićevu politiku. Gradski odbor LSV u Zrenjaninu saopštio je ranije danas da lider LDP Čedomir Jovanović pred svake izbore dolazi da uči Zrenjanince šta je autonomija Vojvodine, a, kako navode ligaši, njegova stranka redovno ne uspeva da pređe cenzus u tom gradu. Predsednik LDP-a rekao je prethodno danas u Zrenjaninu da lider LSV Nenad Čanak "više ne postoji". Čanak i njegova stranka "više ne znače ništa, postali su niko i ništa, postali su Boris Tadić", rekao je Jovanović, a prenosi LDP u saopštenju i dodaje da se LSV utopila u "krnju demokratsku stranku".
