> Izvor: B92
> Datum: sreda 19.02.2014
> Rubrika: info_politika
> Naslov: Promena Ustava - uništenje države
> Članak:

Beograd -- Da bi se promenio Ustav Srbije i preambula koja se odnosi na Kosovo i Metohiju, najpre treba menjati Povelju UN i Rezoluciju 1244, kaže Vojislav Koštunica.
Predsednik DSS-a međutim ne veruje da bi do takvog ishoda moglo doći ni na referendumu u Srbiji jer bi, ocenio je u intervjuu za NIN, "to bio glas za uništenje države". Na pitanje da li posle izbora očekuje promene u definisanju položaja Vojvodine, Koštunica je podsetio da je Ustavom rešeno teritorijalno uređenje Srbije.
"Namera onih koji se zalažu za novi ustavni položaj Vojvodine je da se Ustav kao najviši pravni akt prilagodi Statutu koji nije ni zakon, već podzakonski akt. To je čista besmislica, odnosno pokušaj rušenja države", dodao je lider DSS. Koštunica je rekao i da Srbija na izborima 16. marta bira između poslušničke politike SNS prema EU i političke neutralnosti koju zastupa DSS. Govoreći o ekonomiji političke neutralnosti koju DSS predstavlja tokom izborne kampanje, Koštunica je u intervjuu za novi "NIN" rekao da Srbija treba da saradjuje sa svima a ne samo sa zemljama EU. "Nemačka se presabrala i okrenula se Rusiji kada je reč o spoljnoj trgovini. Poljska koja je izvozno 50 odsto bila vezana za tržište EU, sada je 50 odsto svoga izvoza prebacila na rusko tržište". kazao je Koštunica. On je ocenio da je "vlast SNS-a nastavila da uništava srpske državne institucije na Kosovu", ali da "stvari tamo i dalje ne funkcionišu kako se to želelo u Briselu". Prema njegovim rečima, nedopustivo je da u "21. veku, sa punim ustima demokratije i Evrope, izvodite cele ustanove da kolektivno glasaju protiv sopstvene države".
