> Izvor: B92
> Datum: sreda 19.02.2014
> Rubrika: info_politika
> Naslov: Proglašene liste NDS i SDA Sandžaka
> Članak:

Beograd -- Republička izborna komisija (RIK) proglasila liste kandidata za poslanike Nove demokratske stranke Borisa Tadića i SDA Sandžaka Sulejmana Ugljanina.
RIK je sa Službenim glasnikom zaključio ugovor vredan 44,9 miliona dinara o štampanju glasačkih listića i drugog izbornog materijala, a ugovor su potpisali zamenica predsednika RIK-a Tamara Stojčević i zamenik direktora Službenog glasnika Zoran Balinovac.
Pun naziv liste Tadićeve stranke je "Boris Tadić - Nova demokratska stranka - Zeleni, LSV - Nenad Čanak, Zajedno za Srbiju, VDMK, Zajedno za Vojvodinu, Demokratska levica Roma". Tadić nije na listi 250 kandidata za poslanike, a prvi je Miodrag Rakić, drugi je predsednik LSV Nenad Čanak, a na sedmom mestu je lider Zajedno za Srbiju Dušan Petrović, dok je Snežana Malović na devetom mestu, a 19. na listi je Slobodan Homen. RIK je utvrdio da je ta koalicija podnela 27.853 potpisa podrške građana, od kojih je 26.130 pravno valjano, a za proglašenje liste potrebno je 10.000 potpisa. Na prvom mestu na listi od ukupno 32 kandidata "SDA Sandžaka - dr Sulejman Ugljanin", koja je proglašena kao lista nacionalnih manjina, nalazi se sadašnji ministar bez portfelja Sulejman Ugljanin, a slede Enis Imamović i Sabina Dazdarević. Ugljaninova stranka podnela je 11.461 potpis podrške, od kojih 10.224 važeća. RIK je na današnjoj sednici odobrio posmatračima OEBS-a da prate rad radnih tela te komisije. Vanredni parlamentarni izbori zakazani su za 16. mart.
