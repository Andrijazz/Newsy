> Izvor: B92
> Datum:  
> Rubrika: info_politika
> Naslov: “LDP je garant sprovođenja reformi“
> Članak:

Bela Palanka -- Čedomir Jovanović poručio je da će u sledeće četiri godine LDP imati značajnu ulogu u političkom životu zemlje i da je ta stranka garant sprovođenja reformi.
"Srbija zna da je vreme da obavi veliki posao i zna da jedino ima smisla da LDP taj posao obavi, jer ima i znanje i energiju koja je potrebna“, poručio je lider LDP-a Čedomir Jovanović.
"Sva istraživanja koja gledam ovih dana jasno pokazuju da su građani to prepoznali i da će u sledeće četiri godine LDP imati značajnu ulogu u političkom životu zemlje. Mi smo garant sprovdođenja reformi", ocenio je on. On smatra da se stalno nameću lažna pitanja, "tako je sada navodno ključno pitanje koje se nameće u kampanji - sa kim će LDP nakon izbora". "Naravno da to nije ključno pitanje, nego koliko će LDP otići daleko u dobijanju podrške ljudi koji su spremni da rade posao o kom govorimo. Sa kim god da smo u koaliciji, mi ćemo biti energija te koalicije, mi ćemo voditi tu koaliciju ka cilju o kom smo se dogovorili s ljudima", naglasio je Jovanović. Kako je rekao, liberali se sa građanima dogovoraju oko pokretanja fabrika, novih bolnica, škola, oko ekonomije u kojoj će država štedeti, zakona koje je neophodno doneti. Govoreći o situaciji u zdravstvu, Jovanović je rekao da zdravstvo mora da bude efikasno, svima dostupno i pravedno i da lečenje ne može više da bude privilegija. On je istakao da LDP zna kako da organizuje zdravstveni sistem tako da on bude uspešan, jer Srbija ima odlične lekare, ali ih sistem onemogućava da pomognu pacijentima na najbolji mogući način budući da lekari moraju više vremena da provode popunjavajući kartone i baveći se birokratijom, nego lečeći pacijente. LDP će, kako je rekao, insistirati i da se obrazovni sistem promeni. "Ni maturu ne znaju da organizuju, da ne govorimo da Srbija u kojoj decu maltretiraju da uče naizust kojekakve gluposti koje im nikada u životu neće trebati, u kojoj decu maltretiraju školskim metodama iz pretprošlog veka, da je takva Srbija pri dnu liste znanja, ne samo u Evropi, nego i u svetu, uključivši afričke i azijske zemlje", rekao je Jovanovoć, ističući da su deca pametna, a da je sistem taj koji treba promeniti. Lider LDP-a je rekao i da svi na političkoj sceni počinju da govore šta treba uraditi da se privreda pokrene, a da su imali svoju šansu i nisu ništa uradili, jer nemaju, kako je naglasio, ni snage ni volje da to urade, niti hoće, pošto ih "interesuju samo lična i partijska korist", a ne stvaranje sistema u kome će pravedno i pošteno da se zaradi.
