> Izvor: B92
> Datum:  
> Rubrika: info_politika
> Naslov: Subotica: Smenjeno 6 direktora JP
> Članak:

Subotica -- Odbornici Skupštine grada Subotica usvojili su programe rada i poslovanja 15 subotičkih javnih preduzeća, a nakon toga smenili šest direktora tih preduzeća.
Iako se na predloženom dnevnom redu našlo ukupno 38 tačaka, on je proširen sa još 24 tačke, među kojima su i predlozi Gradskog veća koji su vezeni za kadrovske promene vezane za promene na direktorskim mestima i imenovanje nadzornih odbora.
Predsednik Skupštine grada Radmilo Todosijević, iz vladajuće Srpske napredne stranke, po pitanju smene direktora rekao je da je "jeftinije neke od njih smeniti od štete koja bi mogla nastati u narednom periodu". Gojko Radić, takođe iz SNS, rekao je da nemaju poverenja u sadašnje direktore, a sličan stav izneo je i gradonačelnik Subotice Jene Maglai, koji je ocenio da ovim nova vehina preuzima odgovornost za vođenje grada i postavlja na rukovodeća mesta ljude u koje može imati poverenje. Predstavnici vlasti i opozicije vodili su žustre rasprave o najavljenim smenama direktora već prilikom debate o programima rada i poslovanja tih javnih preduzeća. Odbornik opozicione Demokratske stranke dr Nenad Ivanišević optužio je predstavnike vlasti da usvajanjem programa rada javnih preduzeća krše zakon, jer su ti programi predloženi od strane upravnih odbora tih preduzeća koji po novom zakonu ne postoje od jula prošle godine. Ivanišević je takođe konstatovao da su ti programi jednoglasno usvojeni na sednici Gradskog veća, što po njemu znači da nema primedbi na rad preduzeća čiji su direktori danas smenjuju, upitavši da li je istina da su ove smene naložene kako bi se upravljanje ovim javnim preduzećima preuzelo pred izbore. Predsednik Skupštine grada Todosijević odbacio je mogućnost kršenja zakona, rekavši da po zakonu Upravni odbori vrše tu funkciju do imenovanja Nadzornih odbora. Većinom glasova, Skupština grada podržala je predloge razrešenja i imenovanja, prema kojima je Peter Blau novi vršilac dužnosti direktora . Ove promene na čelnim mestima javnih preduzeća dolaze par meseci nakon prekomponovanja vlasti u Subotici, čiji stožer sada čine Savez vojvođanskih Mađara, Srpska napredna stranka i Socijalistička partija Srbije, uz još nekoliko koalicionih partnera. U obrazloženjima razrešenja navedenih direktora javnih preduzeća, Gradsko veće se, osim prekomponovanja, poziva na odredbe Zakona o javnim preduzećima, odnosno činjenicu da pojedine odredbe tog zakona po pitanju izbora direktora preduzeća još nisu ispoštovane. Svi predloženi vršioci dužnosti izabrani su na period od najviše šest meseci. Skupštini grada nastavila je višečasovno zasedanje raspravom i glasanjem o predlozima imenovanja članova Nadzornih odbora u 15 gradskih javnih preduzeća, kao i o visini naknade predsedniku i članovima nadzornih odbora. Tako će, ukoliko predlog bude izglasan, u zavisnosti od kategorije u koju je preduzeće svrstano, mesečna naknada iznositi za predsednike od 25.000 do 35.000 dinara, a za članove od 20.000 do 30.000 dinara.
