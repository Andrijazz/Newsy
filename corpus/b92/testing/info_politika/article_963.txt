> Izvor: B92
> Datum:  
> Rubrika: info_politika
> Naslov: Beograd ne može da vodi jedan čovek
> Članak:

Beograd -- Potpredsednik SNS-a Nebojša Stefanović kaže da Beograd ne može da vodi jedan čovek, već više ljudi koji moraju da znaju kako da vode računa o finansijama.
On poručuje da taj tim mora da radi tako da ne zadužuju grad već da ga razvijaju.
Stefanović je, novinarima posle obilaska vrtića u izgradnji na Novom Beogradu, rekao da je posao ljudi koji će voditi Beograd pre svega stvaranje novih radnih mesta.
"Ne može nijedan čovek da kaže, kao što je to tvrdio prethodni gradonačelnik, da zapošljavanje nije njegov posao. Ja baš mislim da jeste, odnosno zajedno republička i lokalna vlada na nivou gradskih opština moraju da rade na dovodjenju investitora i obezbedjivanju novih radnih mesta", rekao je Stefanović. Prema njegovim rečima, posao gradonačelnika nije samo da uzima kredite i gradi jer je to najlakše, i to može da radi bilo ko, već je dužnost onih koji vode grad da dovode investitore i otvaraju nova radna mesta. "To mora da bude zadatak širokog tima ljudi", rekao je Stefanović, dodavši da će timski rad u gradskoj vlasti dovesti do boljih rezultata i da će Beogradjani biti zadovoljniji takvom gradskom vlašću. Predsednik Privremene uprave Beograda Siniša Mali izjavio je danas da će vrtić u novobeogradskom Bloku 61 biti završen u aprilu, a da će početi da radi u junu ove godine. Posle obilaska gradilišta, Mali je novinarima rekao da ukupna vrednost radova iznosi oko 195 miliona dinara. "Objekat će biti završen krajem aprila i planiran je da primi više od 300 dece", rekao je Mali. Prema njegovim rečima u prvoj nedelji marta počinju radovi na izgradnji vrtića i škole u naselju "Stepa Stepanović", a te zgrade trebalo bi da budu završene do početka školske godine 1. septembra. On je dodao da je gradska uprava izdvojila novac za izgradnju vrtića u Obrenovcu, koji će početi da radi u avgustu.
