> Izvor: B92
> Datum: subota 15.02.2014
> Rubrika: info_politika
> Naslov: URS: Potreban nov pristup ekonomiji
> Članak:

Loznica -- Potpredsednik URS i gradonačelnik Loznice Vidoje Petrović poručio je da je Srbiji potrebna politika suštinske decentralizacije i dekoncentracije moći.
On je ocenio da je neophodan i nov pristup ekonomiji kako bi se izborila sa teškom situacijom u celoj državi.
Petrović je u Loznici, na predstavljanju kandidata za narodne poslanike, kao i plana i programa Ujedinjenih regiona Srbije za predstojeće izbore istakao da je Srbiji potrebna nova politika - politika ravnomernog razvoja svih regiona, gradova i opština.
"To je politika suštinske decentralizacije i dekoncentracije moći i vlasti, da ne bude kod jednog čoveka i u jednom gradu. Politika koja će omogućiti, bar približno, jednake šanse za sve", naglasio je Petrović. On je ukazao na veoma teško stanje u Srbiji, ocenjujući da je osim nove politike, potreban i nov pristup ekonomiji. "Dosadašnja ekonomska iskustva i pravila ne poznaju globalna dešavanja i stanje u kojem je Srbija u tranziciji. Zato moramo da menjamo mnoge stvari, da vratimo subvencije privrednicima, kao i podsticaj za zapošljavanje, da uvećamo budžet za poljoprivredu...", rekao je Petrović. Govoreći o Loznici, gradonačelnik tog grada je ukazao da je mnogo urađeno na lokalnom nivou, ali da se ipak i dalje teško živi. "Mnogo je posla i izazova pred nama. Zalagaćemo se i boriti da se uradi auto-put od Novog Sada, preko Rume, Šapca, do Loznice, da se uradi ta istorijska pruga ovde za Valjevo, da država reši pitanje četiri ekološke bombe u Loznici... Zalagaćemo se da država na dostojanstven način obeleži čuvene bitke, da na dostojanstven način obeležimo stogodišnjicu početka Prvog svetskog rata...", rekao je Petrović. Prema njegovim rečima, nekada su se politikom bavili najbolji i najsposobniji, koji su želeli i mogli da urade nešto za svoj kraj, narod i zemlju, istakavši da danas takvi ljudi nailaze na osudu, satanizaciju i guranje u stranu. "Danas uglavnom, veći deo onih koji ulazi, ulazi da opere svoju biografiju, kako bi našli neku zaštitu od organa gonjenja zbog kriminalnih radnji, ali i da pribave sebi korist. Danas svi oni koji pokušaju da nešto urade i promene na bolje se satanizuju, lansiraju se kojekakve glasine, samo s ciljem da se udare i sklone u stranu oni koji hoće i mogu nešto da učine", istakao je Petrović. On je dodao i da je došlo vreme da se prekine sa političkim obmanama u kojima će se po čitavoj Srbiji sakupljati glasovi oko nekog lidera "koji jednom u četiri godine dođe u Loznicu i više nikada, a uglavnom Loznica od njega nema velike vajde". "Političke partije uglavnom kandiduju svoje političke lidere i onda građani, u tom 'cunamiju', dok se snađu, ne vide šta nam sve na poslaničkim listama prođe do Parlamenta, i onda se pitamo zašto nam je ovako", zaključio je Petrović.
