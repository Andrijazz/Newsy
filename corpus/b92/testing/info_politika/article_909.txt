> Izvor: B92
> Datum: sreda 19.02.2014
> Rubrika: info_politika
> Naslov: Tadić: Kikindi potrebni investitori
> Članak:

Kikinda -- U Kikindu moramo da dovedemo investitora poput Fijata, kaže Boris Tadić. Koalicija NDS ima dominantnu ulogu u borbi protiv jednoumlja, poručuje Nenad Čanak.
Lider Lige socijaldemokrata Vojvodine Nenad Čanak rekao je večeras novinarima u Kikindi da mu je izuzetno drago što borba za građansku Srbiju počinje u tom gradu, gde je građanska svest jedna od najjačih u Srbiji.
"Okupili smo se ovde da Kikinđanima kažemo koje su naše namere u narednom periodu i da razgovaramo sa njima i saslušamo sve ono što je potrebno da uradimo u narednom sazivu Skupštine Srbije", rekao je Čanak uoči prve konvencije koalicije u kojoj se ta stranka nalazi sa Novom demokratskom strankom i strankom Zajedno za Srbiju. Čanak je ocenio da prva tribina u punom sastavu ove predizborne koalicije pokazuje koliku ona ima podršku kod građana. "Ona je dovoljan pokazatelj da naša koalicija ima dominantnu ulogu u borbi protiv jednoumlja u Srbiji", poručio je Čanak. Predsednik Nove demokratske stranke (NDS) Boris Tadić izjavio je da je Kikinda nekada bila jak industrijski grad, ali je poslednjih decenija doživela snažan ekonomski krah, zbog čega su joj potrebni veliki investitori. "Stvari koje smo radili poslednjih godina dovele su do toga da stvari počnu da se razvijaju, ali nažalost nismo uspeli da u Kikindu dovedemo investitora poput Fijata, i to je ono što moramo da uradimo u narednom periodu, a naša koalicija za to je sigurno sposobna", rekao je Tadić. Uz napomenu da Kikinda sigurno zaslužuje jednu takvu kapitalnu investiciju, lider NDS-a je podsetio da je poslednja Vlada Srbije u kojoj je učestvovao realizovala oko dve milijarde evra investicija u Srbiji, a da je aktuelna vlada taj rezultat četiri do pet puta srozala. "Rezultat toga je da se siromaštvo još više nadvilo nad Srbijom i da je pogodilo posebno mlade ljude", rekao je Tadić i istakao da je saradnja sa Ligom socijaldemokrata Vojvodine i ostalim koalicionim partnerima izrazito prijateljska, što je jako važno i za timski rad u budućnosti.
