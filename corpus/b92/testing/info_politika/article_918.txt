> Izvor: B92
> Datum: sreda 19.02.2014
> Rubrika: info_politika
> Naslov: Đilas se požalio RRA
> Članak:

Beograd -- Lider DS-a Dragan Đilas ukazao je RRA na neravnomernu zastupljenost opozicionih stranaka u medijima, u odnosu na stranke na vlasti.
Predsednik Demokratske stranke Dragan Đilas danas je, u razgovoru sa predsednikom i članovima Saveta Republičke radio-difuzne agencije (RRA), ukazao na "neravnomernu zastupljenost opozicionih stranaka u odnosu na stranke na vlasti na javnom servisu i pojedinim komercijalnim TV stanicama".
"Članove RRA smo obavestili o našem stavu da je to što se dešava u elektronskim medijima u Srbiji poslednjih godinu i po dana nezapamćen zločin prema predstavnicima opozicije i ljudima koji drugačije misle. Smatram da je njihova uloga u tome ogromna. Pošto nisu na to reagovali i ako već ne mogu da spreče, bilo bi časno da podnesu ostavke", naveo je Đilas, saopštila je DS. Navodeći podatak da je "Demokratska stranka na državnoj televiziji deset puta manje zastupljena nego vladajuća, a na komercijalnim dvadeset puta manje", Đilas je ocenio da "ne može da se govori o demokratiji, već o vremenima za koje smo davno verovali da su iza nas". "Ne kukamo, ne žalimo se, nastavljamo da se borimo, ali želimo da se o tome zna i da oni koji snose odgovornost znaju šta o tome mislimo", zaključio je Đilas, navedeno je u saopštenju DS.
