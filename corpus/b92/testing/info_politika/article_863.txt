> Izvor: B92
> Datum: ponedeljak 17.02.2014
> Rubrika: info_politika
> Naslov: Dveri: Ukinućemo naplatu parkinga
> Članak:

Beograd -- Pokret Dveri predao je izbornu listu za Beograd, a kandidat za gradonačelnika, novinar Marko Janković je najavio da će ako pobedi ukinuti naplatu parkinga.
Lider Dveri Vladan Glišić založio se za promenu izbornog sistema, pošto, prema njegovim rečima, sadašnji ne dozvoljava gradjanima da izaberu gradonačelnika, već se on bira stranačkim dogovorima.
Glišić je Marka Jankovića nazvao urbanom legendom Beograda, i rekao da će on duhovitošću najbolje objasniti da je pravi protivkandidat. On je ocenio i da su prave izborne teme Bus plus i Parking servis, koje je nazvao haračima. Kandidat za gradonačelnika Janković obratio se novinarima rečima "Beograde grade, vidi šta ti rade". "Beograd već decenijama nije imao svog gradonačelnika, još od Branka Pešića", rekao je Janković, takođe istakavši da je potrebno da se prvi čovek grada bira na izborima s većinskim sistemom. "Ako budemo birali ljude, a ne glasačke mašine napravićemo dobar izborni sistem", kazao je Janković. Kao prvu stvar koju je potrebno učiniti, on je naveo ukidanje Parking servisa i naplatu parkiranja u gradu. "Mora da se skine globa sa naroda, da narod može da živi komotno i jedna od najvažnijih stvari je ta 'paukova mreža' koja je grad preplavila i mi se zlažemo da se Parking servis potpuno ukine. To ionako ne ide u budžet grada, već se sliva u džepove onih koji vole da žive na račun Beograđana," rekao je Janković.
