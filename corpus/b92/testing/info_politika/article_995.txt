> Izvor: B92
> Datum: petak 21.02.2014
> Rubrika: info_politika
> Naslov: "Štednja nas pretvara u BiH"
> Članak:

Beograd -- Kandidat URS za gradonačelnika Beograda Suzana Grubješić kaže da ta partija nudi drugačiju ekonomsku politiku od politike aktuelne vlade "stezanja kaiša''.
Ona smatra da smanjivanje plata srednjoj klasi Srbiju može da gurne u grčki i bosanski scenario.
"Mnogo više može da se uštedi prevremenom otplatom skupih kredita, nego smanjivanjem plata srednjoj klasi, profesorima i lekarima, jer to može da nas gurne u grčki ili bosanski scenario", rekla je Grubješić, navodi se u saopštenju URS.
Ona je dodala da štednja na platama i penzijama neće smanjiti rupu u budžetu. "To može samo razvoj, a put do razvoja su podsticaji, investicije i nova radna mesta. Pomoć države i grada mladima za početak sopstvenog biznisa smanjiće pritisak na zapošljavanje u javnom sektoru, a javni radovi na komunalnoj infrastrukturi pomoći će domaćoj industriji, gradjevinarstvu, zaposliće ljude i rešiti problem gradjana koji žive bez tekuće vode ili kanalizacije", istakla je Grubješić. Za poboljšanje bezbednosti, ta stranka, dodala je, ima konkretne mere kao što je integrisani video nadzor, pre svega škola, povezan sa lokalnim policijskim stanicama. Naglasila je i da URS za Beograd ima jasan plan i konkretne mere u oblastima brige o porodici i decentralizaciji.
