> Izvor: B92
> Datum: ponedeljak 17.02.2014
> Rubrika: info_politika
> Naslov: "Pomoć za vantelesnu oplodnju"
> Članak:

Beograd -- Kandidat URS za gradonačelnika Suzana Grubješić izjavila da će URS vratiti program koji omogućava parovima da i treći put pokušaju sa vantelesnom oplodnjom.
"Nije trebalo ukidati podršku Beograda trećem pokušaju vantelesne oplodnje, mi ćemo taj program vratiti, rekla je Grubješić u poseti Aleksandru i Zorici Lazić u selu Grabovac, koji su dobili trojke iz trećeg pokušaja vantelesne oplodnje.
Konstantin, Emilija i Anastasija su najbolji dokaz da Beograd treba da pomaže parovima kao što ste bili vi. Nema veće sreće od ove koja se vama desila i zato će URS vratiti program koji omogućava parovima da i treći put pokušaju sa vantelesnom oplodnjom. Hiljadama parova u našem gradu ovo je jedini način da dobiju bebu i zato Beograd mora da im pomogne i da ih podrži", rekla je ona, navodi se u saopštenju. Prema njenim rečima, plan URS je da Beograd materijalno pomogne svaki par koji dobije bebu. Ona je naglasila da od svih gradova Beograd sigurno ima najbolje materijalne, ljudske, i tehničke uslove za tu podršku.
