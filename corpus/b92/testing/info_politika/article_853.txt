> Izvor: B92
> Datum: ponedeljak 17.02.2014
> Rubrika: info_politika
> Naslov: Koštunica: Nema promene Ustava
> Članak:

Aranđelovac -- Predsednik DSS Vojislav Koštunica danas je na predizbornom skupu u Aranđelovcu poručio da građani ne smeju dozvoliti promenu Ustava.
On je u okviru kampanje za vanredne parlamentarne izbore zakazane za 16. mart, posetio Orašac, gde je na mestu podizanja Prvog srpskog ustanka obišao spomenik voždu Karađorđu.
"Ustanici su pre dva veka stvarali samostalnu Srbiju sa idejom da budemo samobitan i slobodan narod. Ulaskom u EU nećemo biti samobitan, već nebitan narod, a slobodu ćemo izgubiti. Na izborima 16. marta se bira između gubitka slobode i puta političke neutralnosti koji garantuje slobodu", rekao je predsednik DSS. Koštunica je upozorio da EU insistira na promeni Ustava Srbije zbog Kosova i Metohije i redefinisanja statusa Vojvodine. "Oni hoće do kraja, uz našu saglasnost, a mi to nikada nećemo dozvoliti, da Kosovo postane nezavisna država, jer bez našeg pristanka, to je još uvek lažna država. Hoće da Vojvodina postane država u državi, pa jednog dana i samostalna država", smatra Koštunica. Na skupu su, pored Koštunice, govorili i kandidat DSS za narodnog poslanika Miodrag Dimitrijević i potpredsednik DSS Miloš Aligrudić, a građane je pozdravio i Dragovan Vojinović, predsednik Opštinskog odbora DSS Aranđelovac.
