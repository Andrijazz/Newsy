> Izvor: B92
> Datum: sreda 19.02.2014
> Rubrika: info_politika
> Naslov: "Otišli oni koji bi podupirali SNS"
> Članak:

Beograd -- U jednom delu stranke postojala je ideja da DS treba da bude "podupirač Srpske napredne stranke" ali taj deo DS-a više nije u stranci, izjavio Dragan Šutanovac.
"Na Glavnom odboru u Novom Sadu kandidovane su dve politike. Jedna Borisa Tadića, kroz tekst Miodraga Rakića da je Vučić dobar lider, ali ima lošu stranku, a naša stranka je dobra, ali ima lošeg lidera, pa bi bilo dobro da Vučić vodi DS. Druga politika, i za nju sam se zalagao, jeste da DS treba da bude ili prva u opoziciji ili prva na vlasti i ta politika je pobedila", rekao je član Centralnog izbornog štaba DS Dragan Šutanovac. U intervjuu za list Danas, Šutanovac je rekao da je DS jedina prava alternativa aktuelnoj vlasti i jedino ta stranka ne stoji "u predvorju Aleksandra Vučića", i da zbog toga nije ništa neobično da je vlast "udarila baš na DS". "Ovolika medijska satanizacija nije viđena od devedesetih godina i to će se obiti o glavu upravo onima koji to naručuju i podržavaju, a to je režim", rekao je Šutanovac. On je ocenio da bi ovaj put građani trebalo da glasaju za DS jer ta stranka, kako kaže, nudi jasan program i plan za boljitak života građana, reforme u zdravstvu, poljoprivredi, poreske reforme i investicije u privredu. "S druge strane, od 2012. imamo na delu najgoru vladu u 21. veku. Vladu koja je prezadužila državu i koja je dozvolila pad životnog standarda prvi put od 2000. godine, oporezovala visokoobrazovane ljude u državnoj upravi, lekare, profesore, naučnike, oficire... Vladu koja nema nikakvu viziju, koja je nakon formiranja funkcionisala neiskreno, nastavila da obećava i šeta šeike po Srbiji kao ljude koji će sejati novac tamo gde im bude rekla SNS", rekao je on. Odgovarajući na pitanje zbog čega nije izašao iz DS-a kada je otišao bivši predsednik Boris Tadić, Šutanovac je rekao da se u DS nije ni učlanio zbog Tadića. "Imao sam sreću da me lično Zoran Đinđić učlani. Za mene je stranka mnogo više od bilo koga. To nije družina Pere Kvržice pa da idemo za njim. To je ozbiljna institucija utkana u naše društvo i državu, državotvorna stranka kako je nekad govorio Tadić. DS ima najbolje ljude i kapacitet za promene", rekao je Šutanovac.
