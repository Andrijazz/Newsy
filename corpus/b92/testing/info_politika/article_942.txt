> Izvor: B92
> Datum:  
> Rubrika: info_politika
> Naslov: "Srbija da se vrati na srpski put"
> Članak:

Beograd -- Kandidat SRS za gradonačelnika Beograda Nemanja Šarović kaže da Srbiji nisu potrebne reforme, već da se vrati na "srpski put", put srpske tradicije i istorije.
Srpska radikalna stranka večeras je zvanično započela kampanju za beogradske izbore.
Šarović je na predizbornom skupu u zgradi opštine Stari grad, rekao da je misija SRS da obiđe celu Srbiju i da "vrati nadu običnom narodu".
"Srbija mora da se vrati na srpski put. Ima li za Francusku drugog puta osim francuskog? Nema. Jedino Srbija luta", rekao je Šarović, koji je i zamenik predsednika SRS. On je podsetio da je slogan radikala u izbornoj kampanji "I Kosovo i Rusija", jer, kako tvrdi, samo uz pomoć Rusije "Srbija može da vrati Kosovo i Metohiju i da se oporavi u materijalnom, duhovnom, moralnom i svakom drugom smislu". Prema njegovim rečima, Srbija od Rusije ne treba da očekuje poklone, ali Ruska Federacija želi da kupi sve što se napravi u našoj zemlji, samo što je "problem što se ništa ne proizvodi". Govoreći o kampanji SRS, Šarović je rekao da će ona biti skromna, jer radikali "žive i rade kao običan narod", a najavio je da će obići sve okruge u Srbiji i sve njene građane. On je rekao i da SRS posle izbora neće razgovarati o saradnji sa strankama koje se zalažu za ulazak Srbije u EU i da od tog stava "nehe odstupiti". Šarović je ocenio i da je politika proevropskih stranaka doživela "debakl" što, kako tvrdi, pokazuju velika nezaposlenost i "što se u Srbiji svaki dan sve teže živi". "Svi su sa suprotne strane u odnosu na Srpsku radikalnu stranku. SRS se dosledno zalaže i za Kosovo i za Rusiju", rekao je Šarović i dodao da SRS ne želi da pravi "trule koalicije". Šarović je kritikovao projekat "Beograd na vodi" i nazvao ga "Diznilend na vodi", kao i projekat beogradskog metroa, uz tvrdnju da su to "samo predizborna obećanja". Govoreći o lideru radikala Vojislavu Šešelju, Šarović je rekao da je Šešelj najpoznatiji politički zatvorenik na svetu, koji je u Haškom tribunalu više od 11 godina, a od 4.000 dana koliko je tamo proveo, suđeno mu je tokom 175.
