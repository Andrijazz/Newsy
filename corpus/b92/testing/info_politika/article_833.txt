> Izvor: B92
> Datum: nedelja 16.02.2014
> Rubrika: info_politika
> Naslov: URS: Smanjiti birokratiju
> Članak:

Beograd -- Predsednik URS Mladjan Dinkić izjavio je danas da je, umesto štednje i stezanja kaiša, potrebno povećati budžet za poljoprivredu barem za 25 odsto.
"Treba štedeti na birokratiji, a ne na poljoprivredi", poručio je Dinkić u razgovoru sa poljoprivrednicima u Idjošu, kod Kikinde, navodi se u saopštenju URS.
"Poljoprivrednicima treba obezbediti bespovratna sredstva za investicije kako bi kupili savremenu mehanizaciju, plastenike, sisteme za navodnjavanje, da više zarade, da Srbija ima više hrane i da bolje živimo", rekao je Dinkić. Članovi URS-a promovisali su u Kikindi i okolnim mestima Platformu za razvoj poljoprivrede. Platforma pored povećanja budžeta i većih ulaganja u poljoprivredu, podrazumeva direktnu finansijsku pomoć od 60.000 dinara po članu za staračka domaćinstva i veće subvencije za gazdinstva manja od pet hektara i komercijalna gazdinstva koje vode ljudi starosti do 40 godina ili žene.
