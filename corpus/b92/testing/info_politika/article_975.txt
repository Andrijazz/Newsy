> Izvor: B92
> Datum: petak 21.02.2014
> Rubrika: info_politika
> Naslov: Istraživanje B92: Izlaznost 58,9%
> Članak:

Beograd -- Na birališta 16. marta će sigurno izaći 58,9 odsto građana Srbije, dok će izbore sigurno bojkotovati 13 odsto građana, pokazuje istraživanje B92 i "Ninamedije".
Telefonska anketa sprovedena je od 16. do 18. februara, a anketirano je 1.800 građana Srbije, bez teritorije Kosova i Metohije.
Na pitanje šta će građani raditi baš na dan izbora 58,9% njih navodi da sigurno izlazi, 14,6% da verovatno izlazi, a 7,6% njih verovatno neće. Izbore sigurno bojkotuje 13%, dok preostalih 5,9% još ne zna šta će raditi 16. marta.
Istraživanje je pokazalo da je među sigurnim glasačima više muškaraca nego žena, a da sa porastom godina starosti raste broj sigurnih glasača. Tako je među sigurnim glasačima najviše penzionera, a najmanje učenika i studenata. Takođe, sigurnih glasača više je u ruralnim sredinama.

Na pitanje "za koga ćete glasati", nakon isključenja onih koji ne znaju, neće da kažu ili pak planiraju da crtaju po listiću, dobijen je podatak da bi za koaliciju oko SNS glasalo 44,9% građana Srbije, za koaliciju oko SPS 13,8%, svaki deseti glasao bi za DS (10,2%), a za DSS 6,8%. Koalicija oko NDS beleži rejting od 5,9%, a okupljeni oko LDP 4,6%. Približno isti procenat građana bi glasao za URS (3,1%), SRS (3%) i Dveri (2,9%).

Dve trećine anketiranih građana, bez onih koji nemaju stav, kao premijera vide Aleksandra Vučića (64,1%), da bi na toj funkciji trebalo da ostane Ivica Dačić smatra 13,2% anketiranih, dok se Boris Tadić navodi u 7% slučajeva. Da bi na mestu premijera trebalo da se nađe Čedomir Jovanović smatra 4,5%, dok je Dragana Đilasa i Vojislava Koštunicu navodilo po 3,2% ispitanika. Prema mišljenju 1,2% građana, Mlađan Dinkić bi trebalo da bude novi premijer.

Na pitanje šta je to što nova vlada mora da rešava, dve trećine građana ili 63,2 % njih smatra da je ključno rešiti pitanje nezaposlenosti. Potom sledi - siromaštvo sa 16%, dok borbu protiv korupcije smatra prioritetnom skoro svaki deseti građanin, odnosno 9,2%. Sledeći podaci su iznenađujući: tek 3,1% građana navodi važnost rešavanja problema u oblasti zdravstva, vrlo malo građana, jedva 2% smatra da je obrazovanje problem, dok 1,8% njih želi da vlada rešava problem Kosova.
