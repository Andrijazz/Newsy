> Izvor: B92
> Datum: petak 21.02.2014
> Rubrika: info_politika
> Naslov: Odluka 2014: Kakvo nam je zdravstvo
> Članak:

Beograd -- Liste čekanja jedan je od ključnih problema zdravstva u Srbiji, ocena je učesnika emisije "Odluka 2014".
Gosti su bili Slavica Đukić Dejanović (SPS), Zlatibor Lončar (SNS), Dušan Milisavljević (DS) i Srđan Pešić (LDP)
Milisavljević je kao jedan od glavnih problema naveo da su to liste čekanja koje su potencijalni izvor korupcije. "Kako to da je pre godinu dana 20.000 ljudi čekalo na operaciju katarakte, a sada ih je 27.000?", rekao je Milisavljević. On je dodao i da onkološki pacijenti koji se leče u onkološkim centrima u Novom Sadu i Nišu čekaju na terapiju po tri meseca. Milisavljević je istakao da ne smemo da dozvolimo da lečenje jednog deteta zavisi od pokretanja priče u medijima, i da na pritisak Minisatrstvo ili Fond reaguju. Slavica Đukić Dejanović je odgovorila da su liste čekanja nastale u vreme kada je DS bila na vlasti. "Zatekli smo jedan haos i taj haos ima kraj. Životno ugroženi pacijenti više ne mogu biti na listi čekanja. Što se tiče onkoloških pacijenata, izdvojena su sredstva i aparate za zračenje ćemo dobiti do kraja ove godine. Svetska banka nam je odobrila povoljan kredit i u ovoj godini ćemo imati aparate da rešimo problem listi", navela je Đukić Dejanovićeva. Zlatibor Lončar kaže da su u Kliničkom centru skraćene liste čekanja za magnetnu rezonancu. "Moramo da razdvojimo kontrolne preglede od onih koji su hitni", rekao je Lončar. On je naveo i da je neophodno da gradimo nove zdravstvene ustanove. Istraživanje koje su sproveli B92 i "Ninamedija" pokazalo je da samo tri odsto građana smatra da zdravstvo mora da bude prioritet buduće vlade. Slavica Đukić Dejanović kaže da je resor zdravstva uvek "vruć krompir", koji je uvek lako kritikovati. "Moramo popraviti kompletan sistem da bismo imali bolje zdravstvo. Kod zemlje koja je u tranziciji zdravstvena politika mora da bude uklopljena u celu ekonomsku politiku, da imamo više zaposlenih koji će izdvajati za zdravstvo", rekla je Đukić Dejanovićeva. Govoreći o prioritetima, ona je kazala da je potrebno uvesti volontereske specijalizacije koje će ući u radni staž, bolja organizacija, veći stepen odgovornosti, sve u svrhu da pacijenti budu zadovoljniji. Istovremeno, prema njenim rečima, treba poraditi na prevenciji, to jest podizanju svesti kod gradjana o zdravlju. Dušan Milisavljević kaže da građani shvataju da je zdravstvo u lošem stanju, da se korupcija odomaćila. "Građani apeluju da se zdravstvo menja, a ne menja se već 20 godina. Imamo bolesnu naciju, zdravstveni sistem nam je drugu godinu zaredom proglašen najlošijim i 97 procenata građana je nezadovoljno zdravstvenim sistemom", kaže Milisavljević. Zlatibor Lončar kaže da građani ne stižu da razmišljaju o zdravstvu i da o tome ramišljaju tek kada imaju problem. Lončar, koji je direktor Urgentnog centra, kaže da je ova ustanova u proteklom periodu uložio u opremu, uslove rada, uveo nove tehnologije i metode lečenja, navodeći kao primer pre svega transplantaciju, dodajući da je to sve učinjeno bez spektakularnih akcija i tendera, uz donacije. Država, kako je objasnjio, ne može da pomogne više nego što sami možete i hoćete. Država je tu da vas isprati i ne spečava u tome što želite, podvukao je Lončar, dodajući da je primer Urgentnog centra dokazao da je moguće učiniti ono što se želi. Srđan Pešić smatra da je očekivano, kada se živi od danas do sutra, da ljudi o zdravstvu misle samo kada se razbole. Lončar smatra da moramo prvo da napravimo temelj za razvoj zdravstvenog sistema, kao i da sredstva moraju biti bolje raspoređena. "Ako hoćemo da krenemo od temelja, moramo da znamo ko i šta radi, da znamo ko je i za šta odgovoran", kaže Lončar. Srđan Pešić smatra da je jedan od uslova da bi zdravstveni sistem bio bolji i taj da bude transparentno prikazan rezultat rada svakog lekara. On je naveo da u zdravstvu niko nije zadovoljan, od pacijenata do lekara i da je najveći problem u zdravstvu organizacija, a ne toliko novac. "Građani Srbije vrlo skupo plaćaju zdravstvene usluge, lekari nisu zadovoljni platama i moraju da rade privatno, time smo na ivici korupcije", naglasio je Pešić. "Takođe, neophodno je da na mestima na kojima se odlučuje budu stručnjaci, jer će oni bolje razumeti šta je potrebno", rekao je Pešić. Kao ono što se mora hitno promeniti Pešić je istakao sektor zdravstvenog osiguranja i dodao da iz toga moramo da izbacimo politiku.
