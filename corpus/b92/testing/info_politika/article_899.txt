> Izvor: B92
> Datum: utorak 18.02.2014
> Rubrika: info_politika
> Naslov: Antić: Beograd se mora razvijati
> Članak:

Beograd -- Beograd su ljudi, a ljudi moraju da budu na prvom mestu i nijedan dinar namenjen socijalnoj politici neće ići na nove investicije, istakao je Aleksandar Antić.
Kandidat za gradonačelnika Beograda Koalicije SPS-PUPS-JS Antić je sa nosiocem liste SPS-PUPS-JS Milanom Krkobabićem obišao Centar za dnevni boravak dece i omladine ometene u razvoju i podvukao da grad i država svoju veličinu pokazuju tako što brinu o ljudima i iskazuju brigu o onima kojima je pomoć neophodna, a ne kilometrima puteva.
"Beograd se mora razvijati, ali ni jedan dinar namenjen socijalnoj politici neće ići na nove investicije, za to ćemo naći novac na drugoj strani, a za brigu o ljudima moramo sačuvati izdvojena sredstva", poručio je Antić. Prema njegovim rečima, Centar za dnevni boravak dece i omladine ometene u razvoju je tačka na kojoj se oni, kao odgovorna koalicija koja ljude stavlja u prvi plan, može videti na delu kada je reč o socijalnoj politici kreiranoj u poslednjnih pet godina. "Krenuli smo 2009. godine da pravimo prvi objekat u Šekspirovoj, a sada pravimo i drugi, sve za našu decu kojoj je potrebna briga i staranje", istakao je Krkobabić. "Oni su našli pravi dom gde mogu dnevno da razvijaju svoju aktivnost. Ali glavna briga roditelja dece korisnika usluga je njihova budućnost nakon što roditelja vise ne bude. Upravo je ovaj novi objekat odgovor na njihovu brigu i strepnju za budućnost te dece. Omogućićemo im da ovaj Grad brine o njima na najbolji način, rekao je Krkobabić. Krkobabić je rekao da je taj segment socijalne politike nešto na šta su on i Antić ponosni i mogu da obećaju da će sigurno nastaviti da je sprovode. "U poređenju s drugim velikim investicijama, sa mostovima i putevima, ovaj objekat nas zbližava sa ljudima na poseban način", zaključio je Krkobabić.
