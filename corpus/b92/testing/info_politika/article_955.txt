> Izvor: B92
> Datum:  
> Rubrika: info_politika
> Naslov: SPS: Briga o samohranim roditeljima
> Članak:

Beograd -- Kandidat SPS-JS-PUPS za gradonačelnika Beograda Aleksandar Antić kaže da će u centru njegove politike biti briga o samohranim roditeljima i njihovoj deci.
"Nijedan most, nijedan bulevar, ma kako bili važni, ne mogu biti važniji od brige društva za svoje najugroženije članove", rekao je Antić prilikom potpisivanja sporazuma o saradnji beogradskog odbora SPS i Udruženja samohranih majki iz Zemuna.
Sporazum su danas, povodom međunarodnog Dana socijalne pravde, potpisali Aleksandar Antić i predsednica Udruženja samohranih majki Dušica Radišić. "Dosadašnja saradnja sa udruženjima samohranih roditelja bila je uspešna i mi tu saradnju moramo da nastavimo kako bi ovu grupu, koju društvo nije dovoljno jasno prepoznalo kao ugroženu, iskreno pomognemo i olakšamo im brigu o njihovoj deci koja veoma često zavise isključivo od svojih roditelja", rekao je Antić. Prema njegovim rečima, ima pomaka u vezi sa subvencijama dečijim ustanovama i sa prednostima koje ostvaruju samohrani roditelji, ali ostalo je mnogo toga da se uradi u zakonodavnoj sferi u definisanju obaveze države, kako bi se olakšao položaj samohranih roditelja. "Moramo povećati iznos sredstava u programima za koje udruženja samohranih roditelja konkurišu, jer su ova dosadašnja simbolična. Moramo promeniti položaj samohrane majke prilikom apliciranja za boravak dece u vrtićima, jer je dosadašnja praksa apsolutno diskriminiše", rekao je Antić. Radićemo zajedno, dodao je on, da kroz zakonodavnu inicijativu promovišemo mere afirmativne akcije, jer grad Beograd "mora da vodi računa o ljudima, naročito o ljudima kojima je pomoć neophodna, jer Beograd su pre svega ljudi". Predsednica Udruženja samohranih majki Dušica Radišić zahvalila je koaliciji SPS-JS-PUPS i Aleksandru Antiću na dosadašnjem zalaganju i konkretnoj pomoći udruženjima samohranih roditelja.
