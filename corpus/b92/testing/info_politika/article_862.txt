> Izvor: B92
> Datum: ponedeljak 17.02.2014
> Rubrika: info_politika
> Naslov: Venizelos:Dolazim s porukom podrške
> Članak:

Atina/Beograd -- Evangelos Venizelos, šef diplomatije Grčke, izjavio da dolazi u Beograd kako bi preneo poruku podrške i ohrabrenja za dalju evropsku perspektivu Srbije.
"Istovremeno, u svojstvu potpredsednika Vlade i ministra spoljnih poslova Grčke, dolazim kako bih iznova potvrdio odlične veze prijateljstva i saradnje koje povezuju naše zemlje već godinama", rekao je Venizelos u intervjuu Tanjugu uoči posete.
Venizelos će, kako je prethodno najavljeno iz grčkog Ministarstva spoljnih poslova, večeras doputovati u Beograd, gde će sutra razgovarati s državnim vrhom Srbije. Grčki ministar je rekao da će fokus razgovora sa srpskim zvaničnicima biti evropska perspektiva Srbije i bilateralni interesi. Atina je, prema njegovim rečima, uvek snažno podržavala proširenje EU, kojom predsedava već peti put, ostaje čvrsto privržena viziji evropske perspektive svih država Zapadnog Balkana i nastaviće aktivno da radi na sprovođenju strategije proširenja. "Kao dugogodišnji i snažni pobornici evropskog puta Srbije, i kao predsedavajući Saveta, mi priznajemo veliki napredak i značajna dostignuća Srbije na njenom putu ka EU", rekao je Venizelos. On je ocenio da je zvanično otvaranje pristupnih pregovora između Srbije i EU 21. januara predstavljalo veoma važan i istorijski momenat za Srbiju, grčko predsedavanje i za ceo region Zapadnog Balkana. "Radujemo se budućem stabilnom napretku tih pregovora, i što se nas tiče, nameravamo da i dalje podržavamo nastojanja Srbije za članstvom, unapređenje ekonomskih odnosa EU i Srbije i jačanje principa i vrednosti Evropske unije u širem regionu Zapadnog Balkana, uključujući dobrosusedske odnose", rekao je Venizelos. Šef grčke diplomatije izrazio je nadu da će početak pristupnih pregovora dovesti do novog stanja stvari ne samo u Srbiji, već i na Kosovu, imajući u vidu da je to snažan podsticaj dijalogu između Beograda i Prištine. "Grčka odaje priznanje rukovodstvu Srbije za hrabrost koju su pokazali u dijalogu sa Kosovom, u kojem je postignuto mnogo, iako još uvek ima dosta toga da se uradi", kazao je on. Na pitanje kako tumači poglavlje 35 Pregovaračkog okvira, koje se odnosi na sveobuhvatnu normalizaciju odnosa Beograda i Prištine, Venizelos je odgovorio da je stav EU o Kosovu jasan. "Mi generalno verujemo da pitanja ove prirode moraju biti rešavana kroz dijalog. Zato smatramo da zajednička evropska perspektiva, a posebno aktuelni razgovori između Beograda i Prištine predvođeni EU, predstavljaju suštinski okvir, koji bi eventualno mogao da dovede do sveobuhvatnog, obostrano prihvatljivog rešenja između dve strane", rekao je on. Venizelos je napomenuo da je stav Grčke dobro poznat: Kosovo, zajedno sa ostatkom regiona Zapadnog Balkana, ima jasnu evropsku perspektivu i Atina aktivno podržava sve napore koji značajno doprinose jačanju te evropske perspektive. Grčka je jedna od pet članica EU koja nije priznala jednostrano proglašenu nezavisnost Kosova. Govoreći o odnosima između Grčke i Srbije, Venizelos je ocenio da su oni odlični i da odražavaju jaku istorijsku, kulturnu, versku, socijalnu i ekonomsku povezanost. "Politički odnosi su odlični, kao što je i dokazano, između ostalog, snažnom podrškom koju je Grčka uvek pružala evropskim aspiracijama Srbije", rekao je on. Dve zemlje su, prema njegovim rečima, veoma blisko povezane i na ekonomskom planu - prisustvo grčkih investitora u Srbiji je značajno od sredine 1990-ih godina, a Grčka je, uprkos unutrašnjoj ekonomskoj krizi, treći po veličini investitor u Srbiji. "S druge strane, mi srdačno pozdravljamo preferencije srpskih turista prema Grčkoj, koje predstavljaju poseban podsticaj, naročito za privredu u severnom delu naše zemlje, kao i za konsolidaciju dobrih odnosa između naša dva naroda", dodao je Venizelos. On je istakao da postoje mogućnosti i za dodatno produbljivanje bilateralnih veza na različitim nivoima i poručio da Atina namerava da pažljivo radi na tom planu. Komentarišući situaciju na podeljenom Kipru, gde su prošle sedmice ponovo počeli pregovori između predstavnika zajednica kiparskih Grka i Turaka, Venizelos je rekao da Atina podržava nastojanja kiparske vlade da se, putem pregovora, postigne dogovoreno, pravedno, funkcionalno i održivo rešenje. On nije želeo da nagađa o tome kada bi dogovor mogao biti postignut, rekavši da veštački rokovi i posredovanje u prošlosti nisu uspeli da dovedu do rešenja. "Hajde da damo stranama dovoljno vremena da pregovaraju za dogovoreno rešenje, koje bi trebalo da bude zasnivano i trebalo bi da bude u skladu sa rezolucijama Saveta bezbednosti UN i sa članstvom Kipra u EU, a mora biti odobreno od strane kiparskog naroda na referendumu", kazao je Venizelos. Na pitanje da li smatra da postoje sličnosti između pitanja Kipra i situacije na Kosovu, šef grčke diplomatije je odgovorio: "Govorimo o dva različita pitanja u odvojenim osetljivim regijama." Venizelos u Srbiju dolazi u okviru posete regionu zapadnog Balkana, tokom koje će posetiti i Podgoricu, Sarajevo, Prištinu, Skoplje i Tiranu. Grčka je 1. januara ove godine preuzela šestomesečno predsedavanje EU, a na tom položaju će je 1. jula zameniti Italija.
