> Izvor: B92
> Datum: nedelja 16.02.2014
> Rubrika: info_politika
> Naslov: Vučić: 21 zakon za razvoj ekonomije
> Članak:

Beograd -- Predsednik SNS Aleksandar Vučić izjavio je večeras da nije zadovoljan onim što je učinjeno na stvaranju dobrog poslovnog ambijenta u Srbiji.
On je predstavio deo plana koji je SNS pripremila kako bi popravila investicioni ambijent i Srbija krenula u ekonomski razvoj.
Vučić je precizirao da je reč o 21 zakonu, koji treba doneti u periodu od 15. aprila do 30 juna. Prema njegovim rečima, radi se o zakonima o radu, stečaju, državnim službenicima, bržem izdavanju dozvola... "Plan podrazumeva da radimo teško u naredne dve godine i podrazumeva formiranje nacionalnog prioritetnog plana", rekao je Vučić. On je objasnio da se planira značajnije ulaganje u četiri oblasti, a da je prva - automobilska industrija, koja je, kako je rekao, puni zamah doživela u 2013. i 2014. godini. On je naveo da su u tim prioritetima i IT Sektor, u koji će se uložiti veliki novac i to je pre svega namenjeno mladim ljudima, zatim poljoprivreda, za koju ima više planova, i razvoj privatnog preduzetništva. "Nama je za mlade ljude važno da možemo da im kažemo da tražimo način i da počnu biznis i ne razmišljaju da se zaposle samo u državnom organu, već da ideje i spobnosti razviju u privatnom biznisu", rekao je lider naprednjaka i naveo poreske olakšice za mlade koji počinju sopstveni biznis, rekao je on. Lider SNS je u prioritete uvrstio i velike razvojne infrastrukturne projekte, koji treba da razviju celu Srbiju. Uvek smo spremni da razgovaramo sa svakim, kao i danas u Smederevu sa radnicima Žečvoza, da čujemo muku radnika i pomognemo, ali i oni moraju da budu spremni da pomognu svojoj državi, naveo je Vučić. On je poručio da je privatni sektor kičma koja vuče zemlju napred, da taj sektor izdržava javni sektor "i tu ne treba da bude nedoumica". "Neću da se dodvoravam građanima, da ih lažem, sledi nam težak period i mnogo rada, ali već krajem ove godine videćemo svetlo na kraju tunela", rekao je Vučić.

Predsednik SNS Aleksandar Vučić je izjavio da će prvi radovi na realizaciji projekta Beograd na vodi početi u maju, i da će čitav posao biti završen do 2019. godine. Vučić je na TV Pink pokazao plan Beograda na vodi, i precizirao da će toranj, koji će biti "novi lend mark" Beograda, biti završen do marta 2017. godine. On je naveo da kao što mnogi sada ne veruju u realnost tog projekta, tako nisu verovali ni u uspešnu borbu protiv korupcije i kirminala, ili - da će Srbija otvoriti pregovore sa EU. Govoreći o investitorima iz UAE Vučić je kazao da će u projekat uložiti tri milijarde dolara, a kasnije će se deliti dobit od prodaje nekretnina na tom prostoru. On je rekao da će se izgraditi toranj od 50 spratova koja će biti najviši u ovom delu Evrope, da će tamo gde je sada pruga biti "beogradski Šanzelize", da će biti šoping molova, apartmana koje će kupovati najbogatiji ljudi na svetu, jer su i navikli da kupuju kada tako velika kompanija gradi. Prema njegovim rečima, brzo će početi i reklame na svetskim televizijama u koje će investitori uloziti desetine miliona dolara, jer je i njihova želja da zarade novac na ovom projektu. "Beograd na vodi je investicija za celu Srbiju", rekao je Vučić i dodao da će to pokrenuti sve oblasti i povećati prihode u svim sektorima, a posebno u grdajevinskoj industriji.
