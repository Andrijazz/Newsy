> Izvor: B92
> Datum: utorak 18.02.2014
> Rubrika: info_politika
> Naslov: DSS: Bačene pare u kontejnere
> Članak:

Beograd -- Kandidat Demokratske stranke Srbije za gradonačelnika Beograda Aleksandar Popović kritikovao je bivšu gradsku vlast zbog postavljanja podzemnih kontejnera.
On je ocenio da je postavljanje podzemnih kontejnera bilo razbacivanje para građana.
Popović je istakao "da je investicija u podzemne kontejnere tipičan primer lošeg upravljanja parama, te da, verovatno, predstavlja i tipičan primer korupcije u Gradu Beogradu".
On je obišao opštinu Vračar i razgovarao sa građanima koji su se žalili na problem odlaganja smeća, saopštila je DSS. Kandidat za gradonačelnika DSS-a je naveo da jedna od lokacija koja jasno ukazuje na taj problem jeste ugao Hadži Ruvimove i Požarevačke ulice, "gde se nalaze dva podzemna kontejnera koja su već šest meseci zatvorena, te građani u njih ne mogu da odlažu smeće". Popović je istakao da je "grad investirao između pet i šest miliona u podzemne kontejnere i to je tipičan primer razbacivanja para građana Beograda", dodavši da je to jedan od razloga zbog kojeg je Beograd, zapravo, potrebno vratiti Beograđanima. Prema njegovim rečima, ti kontejneri su zatvoreni, "a i kada rade su potpuno nefunkcionalni i teški za održavanje", dok "firma koja ih je izgradila nema nikakve reference za to". Popović je upozorio da se otpadne vode slivaju na dno i ozbiljno zagađuju podzemne vode u okolini Beograda, navedeno je u saopštenju. On smatra da su za čišćenje podzemnih kontejnera potrebna dva kamiona, "te da se prazne mnogo sporije nego obični kontejneri i da (zato) dobijamo skuplju uslugu koju građani plaćaju".
