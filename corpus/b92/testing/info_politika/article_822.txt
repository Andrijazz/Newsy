> Izvor: B92
> Datum: subota 15.02.2014
> Rubrika: info_politika
> Naslov: "Da budemo uređena evropska zemlja"
> Članak:

Pukovac/Aleksinac -- Sada je važno doneti odluku da ćemo se ozbiljno posvetiti poslu i da već 2020. godine budemo uređena evropska zemlja, kaže predsednik SNS Aleksandar Vučić.
U nastavku kampanje na jugu Srbije, Vučić je podsetio da su sa godinu i po dana otvoreni pregovori sa EU, ukazujući da su taj posao drugi završavali za više od 10 godina.
"Kada sam bio u Briselu, bila je istaknuta zastava Srbije pored zastave EU. Ja nemam nikakav idolopoklonički odnos prema EU, ali posle toliko godina, čujete toliko reči hvale na račun naše zemlje, a znamo da mi to možemo još mnogo bolje, samo nam je potrebna zdrava ekonomija", rekao je Vučić u Pukovcu. On je najavio da će do kraja juna biti donet paket novih zakona među kojima su zakoni o državnim službenicima, o radu, o privatizaciji i stečaju, planiranju i izgradnji. Usvajanje tih zakona neophodno je kako bi smo imali više investicija, istakao je Vučić i poručio da neće biti lako, da neće lagati građane i "pričati šarene laže". "Mi više nikoga ne lažemo. Ako ne lažemo strance, ni Nemce, ni Ruse, ni Amerikance, već im govorimo istinu i sprovodiomo u delo ono što se dogovorimo. Najmanje imamo prava da lažemo svoj narod", istakao je Vučić u Pukovcu. On je reako da se početkom sledeće godine može živeti bolje, ukoliko budemo štedeli u javnom sektoru i ako se taj novac iskoristi na najpametniji način. Vučić ocenio je da Srbiju čeka argentinski scenario ukoliko građani poveruju onima koji im neodgovorno obećavaju da će kancer koji je zahvatio srpsku ekonomiju izlečiti aspirinom. Vučić je u razgovoru s meštanima Doljevca rekao da se, kad god čuju takva obećanja, sete da "besplatnog sira ima samo u mišolovci". "Ja nisam došao da vam pričam bajke, već istinu. Dolaziće i oni koji će vam obećavati med i mleko i da će nam nešto pasti s neba. Ako njih budemo slušali, ako dobiju većinu, Srbiju za manje od godinu dana čeka grčki, bosanski ili argentinski scenario, jer to je scenario neodgovornosti", rekao je Vučić. On je podsetio da se u poslednje vreme "pomerala" i napredovala upravo zato što je imala stabilnost, i naveo kao primer da fabriku "Dzonson elektrik", koja će početi sa proizvodnjom na jesen, FAP, Ikarbus. Vučić je građane pozvao da izađu na izbore, jer je svaki glas važan i da na taj način ne dozvole da se Srbija, kako je rekao, vrati u mulj u kojem je bila. Vučić je rekao da je država kroz loše poslovanje četiri banke oštećena za milijardu evra i ponovio da niko ko je radio protiv zakona nije zaštićen, bez obzira da li ima partijsku knjižicu. On je rekao i da oni koji su krali od države neće sedeti skrštenih ruku i da će govoriti svašta u o njemu i o naprednjacima i zapitao - "kako neko u dikaturi može svaki dan da govori o diktaturi". Naglašavajući da je za ozdravljenje ekonomije neophodno da svi rade više i bolje, Vučić je rekao da je slušao kritike na svoj račun, jer se mešao u problem koji su Užičani imali sa vodom, kao i u evakuaciju građana iz zavejane kolone kod Feketića. ""Ne znam da li je dobro što sam se mešao, ali građani Užica sad imaju vodu. Nije bila moja nadležnost, ali je moj posao da radim, a ne da sedim u toploj sobi na 25 stepeni"", rekao je Vučić.

Aleksandar Vučić poručio je danas da je neophodno napraviti bolji investicioni ambijent u Srbiji i poručio mladima da mogu računati sa nikad većom podrškom države za pokretanje sopstvenog biznisa. Vučić je na predizbornom mitingu naprednjaka u Aleksincu rekao da su za povoljniji privredni ambijent neophodni ušteda u glomaznom javnom sektoru, smanjenje fiskalnog deficita i da do kraja juna budu doneti određeni sistemski zakoni. Mladima je poručio da ostanu u Srbiji i da razmišljaju o pokretanju sopstvenog biznisa, da će im u tome jedna od olaskšica biti što neće morati da plaćaju porez prve dve godine, a da se istovremeno radi na pronalaženju mehanizma da se takva olakšica ne zloupotrebljava. Prema njegovim rečima ljudi treba da shvate da je privatna svojina i kapital ono što Srbiju pokreće napred i da je privatni biznis taj koji izdržava javni sektor, a da je jedan od najvećih problema u srpskom društvu to što nema dovoljno ideja i projekata. "Nije problem toliko u novcu već u idejama. Zato mladi treba da rade na svojim projektima i da im ne bude san kako da se zaposle u državnim institucijama i lokalnoj samoupravi, već da pokrenu svoj biznis", rekao je Vučić. Potpredsednik SNS Bratislav Gašić predstojeće izbore vidi kao vrstu referenduma, na kojem će građani, kako je rekao, birati između onih koji žele da naprave modernu i uređenu Srbiju i onih koji od nje žele da naprave "Delta maksi". "Imaćete one koji će u narednih mesec dana da ulože milione evra u borbu protiv Aleksandra Vučića, one koji žele Srbiju da vrate u blato, koji žele od nje da naprave 'Delta maksi', one koje će Mišković da plaća da govore najgore stvari protiv svih nas, a sve kako bi nas vratili tamo gde smo bili pre dve godine", rekao je Gašić na skupu u Aleksincu. On je pozvao građane da 16. marta na tom "referendumu" izaberu modernu Srbiju, organizovanu i sistemski rešenu, u kojoj više neće postojati mito i korupcija. Gradonačelnik Niša i član predsedništva SNS Zoran Perišić najavio je nastavak saradnje između Niša i Aleksinca i svih ostalih gradova u regionu i dodao da će ta saradnja nastaviti i u oblasti vodosnabdevanja.
