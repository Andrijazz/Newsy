> Izvor: B92
> Datum: sreda 19.02.2014
> Rubrika: info_politika
> Naslov: Moguće da se svi ujedine protiv SNS
> Članak:

Kragujevac -- SNS odlučna da nastavi reforme uprkos tome što se može dogoditi da se svi drugi ujedine protiv SNS u pokušaju da vrate stvari na staro, izjavio Aleksandar Vučić
"Znam da je moguće da se svi ujedine, i to 17. marta, pošto nisu sigurni kakvi će rezultati da budu. Ako svi zajedno dobiju nešto veću podršku od SNS, možda se ujedine i pokušaju da stvari vrate na staro, ali građani konačno donose odluku kakvu vlast žele na izborima", rekao je prvi potpredsednik vlade novinarima u Kragujevcu.
SNS će nastaviti reforme jače i snažnije, nasuprot pojedinim političarima "od kojih slušamo bajke da će rak izlečiti žele bombonama", dodao je Vučić. "Nemam ništa protiv toga, ne uzbuđujem se posebno zbog toga i znam da je moguće da se svi oni ujedine", rekao je Vučić. Naglasivši da je najvažniji zadatak da se izleči srpska ekonomija i da se napravi dobar investicioni ambijent kao i da je uveren da će Srbija u tome uspeti uz teške i snažne reforme, Vučić je ponovio da je potrebno da se reforme sprovedu do kraja juna, do kad je planirano usvajanje 21 zakona, a da će među prioritetima biti rešavanje problema preduzeća u restrukturiranju, kako je to urađeno sa FAP-om i Ikarbusom. "Mislim da ćemo uspeti da se u Srbiji živi bolje. Mislim da možemo od zemlje da napravimo bolje mesto za život, a to zavisi od nas, hoćemo li biti dzangrizavi i skidati glave onima koji štrče po pameti", rekao je Vučić i i dodao da se nada da će Srbija uspeti da zadrži političku stabilnost koja je važna za dalji razvoj zemlje. Upitan da li će i kad Srbija moći da obezbedi lečenje dece obolele od retkih bolesti, a ne da njihovo lečenje zavise od SMS poruka i pomoći građana, Vučić je rekao da se nada da će Srbija imati toliko zdravu ekonomiju da ubuduće ulaganje u zdravstvo neće predstavljati takav problem, ali da ne može da kaže da će to biti rešeno za mesec ili dva, već u godinama koje dolaze. "Do tada moramo da pokažemo veću solidarnost i odgovornost", rekao je Vučić i naveo da se ne postavlja pitanje kako da se taj problem reši, jer bi on želeo da se to već sutra desi, već je reč o tome hoće li zemlja imati ekonomiju i zaposlene koji to mogu da izdrže. "Ne mogu da kažem da će svi problemi biti rešeni za mesec dana", rekao je Vučić. On je ponovio da izbori neće uticati na pregovore Beograda i Prištine, da će se razgovori nastaviti, istina, uz mnogo teškoća i muka, ali da se mora raditi na rešavanju tog problema.
