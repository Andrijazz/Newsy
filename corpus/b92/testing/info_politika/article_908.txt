> Izvor: B92
> Datum: sreda 19.02.2014
> Rubrika: info_politika
> Naslov: Đilas: Zrenjanin ima najgoru vlast
> Članak:

Zrenjanin -- Predsednik Demokratske stranke Dragan Đilas i zamenik predsednika te stranke Bojan Pajtić ocenili su da Zrenjaninci imaju najgoru vlast u Srbiji.
Na mitingu liste DS-a u Zrenjaninu, Đilas je rekao da je došao u grad koji deset godina nema vodu za piće a da je sadašnja vlast uspela da zaustavi projekat izgradnje fabrike vode.
Od Užica se, naveo je, "napravila velika priča", a Zrenjanin se na to "već navikao". "Zrenjaninci su, kako čujem, samo za kupovinu vode dali skoro 60 miliona evra, a fabrika koju smo mi dogovorili da se napravi košta skoro duplo manje od toga. Vlast koju ste vi dobili je jedna od najgorih u Srbiji a nije to lako, konkurencija je velika jer je za ovoliko loših vlasti u Srbiji zaista teško biti najgori. Nije to mali uspeh", rekao je Đilas. Govoreći o situaciji u Zrenjaninu, Đilas je pomenuo preduzeće "Šinvoz" koje, kako je rekao, propada i jedini pravi posao koji je u poslednje četiri godine dobio bio je posao od grada Beograda kada su stare vozove "pretvorili u nove" za svega 500.000 evra, deset puta manje nego što košta nov. "I tada sam bio ovde i video ljude. Srećne, ne samo što primaju plate, već što rade i imaju smisao u životu", rekao je on. Đilas je ocenio da je u Srbiji sve propalo, ali da bi se ulaganjem u proizvodnju hrane, energije i obrazovanja mogli stvoriti uslovi za njen razvoj. On je ocenio i da niko u vlasti nema ideju kako da se zaposle ljudi. "Aleksandar Vučić je 6. januara rekao da je stopa nezaposlenosti pala na 21 posto. Mi smo tada rekli da je to nemoguće, zbog čega smo bili napadani. Prekjuče je Republički zavod za statistiku saopštio da je stopa nezaposlenosti 29 posto", poručio je Đilas na skupu i dodao da je razlog takvog ishoda to što niko u državi nema ideju ni viziju kako da se zaposle ljudi. Prema njegovim rečima, jedino DS ima plan za pokretanje Srbije. "Rešenje nije da smanjimo plate lekarima, sudijama i profesorima jer to ne znači da će oni koji žive od 20.000 dinara imati veće plate, već da ulažemo u prehrambenu industriju, energetiku i obrazovanje. Ako to budemo uradili Srbija će prodisati. Podićićemo izvoz a samim tim stimulisati i ostale industrijske grane", rekao je Đilas i podsetio da je zrenjaninski Šinvoz jedini pravi posao dobio od grada Beograda. Đilas je pozvao Vučića da dođe u jednu televizijsku emisiju sa predstavnicima opozicije i konačno kaže na koji način želi da ekonomski spase Srbiju, a ne samo da priča kako će to uraditi bez iznošenja ikakvog plana. "DS je sada opet ona ista stranka koju je pravio Zoran Đinđić sa ciljem da se u Srbiji normalno i pristojno živi. To ljudi sve više prepoznaju i sa ponosom će u velikom broju glasati za nasu listu", zaključio je Đilas. Bojan Pajtić je istakao da je ponosan na Zrenjanince jer "malo ko ima tako lošu lokalnu vlast" kao što je imaju ljudi u tom gradu. On je rekao da se u poslednjih godinu i po dana u Srbiji dogodilo "apsolutno opšte nazadovanje" i poručio da svako onaj ko se preporučuje za koaliciju Srpskoj naprednoj stranci se preporučuje za saučesništvo za dalje propadanje zemlje. Pajtić je rekao da je priliv stranih investicija praktično obustavljen. "Tužno je kada se ova vlada poziva na Boš koji je dogovoren u vreme prethodne vlade i poziva na Mercedes za koga znamo da neće doći nego samo kupovati određene delove. Kada se poziva na šeike, sultane i priče iz 1.001 noći. Neće investitori da dođu u Srbiju zato što dolaze samo u stabilne države, a ne u one u kojima se za godinu i po dana udvostruči stopa kriminala", rekao je on. Predsednik Poslaničke grupe DS Borislav Stefanović je istakao da je Zrenjanin, grad industrije, bačen u blato, simbol Banata koji je uništen i obesmišljen sa ljudima bez posla, nade i budućnosti. "Danas u Srbiji, kada dođete u Zrenjanin, možete videti dimnjake iz kojih dim više ne izlazi i autobuse koji voze za okolna sela a koji su poluprazni. To je današnja Srbija u kojoj živimo i Srbija koju ćemo mi demokrate promeniti na bolje", istakao je Stefanović. Na skupu u Zrenjaninu govorio je i Zaharije Trnavčević iz stranke Bogata Srbija koji je ponovio da Srbija može biti bogata zemlja ako se "pokrene poljoprivreda, kao srce privrede".
