> Izvor: B92
> Datum: utorak 18.02.2014
> Rubrika: info_politika
> Naslov: NDS predala izbornu listu
> Članak:

Beograd -- Koalicija stranaka okupljena oko Nove demokratske stranke Borisa Tadića predala je večeras RIK izbornu listu.
Tadić, čije ime stoji u nazivu liste, rekao je novinarima da su ljudi koji čine ovu koaliciju spremni da posle izbora ponovo preuzmu odgovornost za razvoj Srbije, onako kako su to činili i u prošlosti.
Lista okupljena oko Nove demokratske stranke, prema Tadićevim rečima, želi da motiviše građane da izađu na izbore, jer na njoj su, kako je istakao, ljudi sa velikim iskustvom u vladi i na drugim državnim pozicijama. Tadić je novinarima posle predavanja liste rekao da je najveći problem Srbije danas nezaposlenost i siromaštvo, pre svega mladih ljudi, i da će ekonomija zato biti u fokusu predizborne kampanje te liste. "Da bi se taj problem rešio potrebno je obezbediti investicije i izvršiti reforme bez kojih nije moguće privući strane ili domaće investitore. Mi želimo znanje da upotrebimo kako bi investicije došle i imamo jasan plan o pravcu neophodnih reformi", kazao je Tadić. Konstatujući da u Srbiji danas manje-više postoji nacionalni konsenzus o evrointegracijama, Tadić je rekao da neophodno napraviti i društveni dogovor o predstojećim reformama. "Uvereni smo da ćemo postići pobednički rezultat i da će poverenje građana koje smo godinama u prošlosti sticali biti iskazano i na ovim izborima. Da li će ova koalicija biti deo vlade ili opozicija odlučiće građani svojim glasanjem. Ja sam se vratio u politiku da bih pomogao da rešavamo probleme ljudi, a ne da bih se borio za puke funkcije", rekao je Tadić. On je objasnio da će kampanja te liste biti fokusirana na ekonomske probleme građana i države, podsetivši da je u vreme kada je on bio predsednik države vlada privukla u poslednjoj godini mandata više od dve milijarde evra investicija, a sadašnja vlada je u poslednjoj godini obezbedila nešto više od šesto miliona evra stranih investicija. "Poslednje godine kritikovanog mandata vlade u kojoj smo bili mi smo Srbiju zadužili za 6,8 milijardi evra za četiri godine, a ova vlada je zaduživala Srbiju za preko pet milijardi evra na godišnjem planu i da je ostala pun mandat zadužila bi državu za više od 23 milijarde evra. To su parametri koji govore o potencijalima, sposobnosti i znanju", kazao je Tadić. Predsednik LSV Nenad Čanak rekao je da je ponosan zbog toga što je ova lista plod principijelnog objedivanja stranaka, što je danas u Srbiji retkost. Predsednik Zajedno za Srbiju Dušan Petrović rekao je da će koalicija izaći sa jasnim planom za razvoj Srbije i probuditi novu energiju, izrazivši uverenje da će po ulasku u parlament bitno uticati na dešavanja u Srbiji u naredne četiri godine.
