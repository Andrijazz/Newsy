> Izvor: B92
> Datum: ponedeljak 17.02.2014
> Rubrika: info_politika
> Naslov: "Zahvaljujući URS otvorene fabrike"
> Članak:

Kikinda -- Mlađan Dinkić poručio da su zahvaljujući politici URS predstavnici poznatih kompanija otvorili fabrike u Srbiji, i da je za četiri godine izvoz udvostručen.
"Zahvaljujući politici Ujedinjenih regiona Srbije fabrike su u Srbiji izgradili Fijat, Gorenje, Boš, Panasonik, Kontinental, Jura i još 200 domaćih i stranih kompanija, a izvoz je udvostučen za samo četiri godine".
"Znamo da to nije dovoljno, jer Srbiji treba brži privredni rast i još Fijata u svim regionima", rekao je predsednik Ujedinjenih regiona Srbije na predizbornoj konvenciji u Kikindi. On je upitao šta su druge političke stranke uradile i koliko su fabrika izgradili i ljudi zaposlili. "Pitao me je danas jedan čovek ovde u Kikindi - zašto bih glasao za tebe, šta ja dobijam time, šta ćeš ti da uradiš u Kikindi? A ja sam upitao njega - a šta si dobio kad si glasao za druge? On kaže - ništa. Odgovorio sam mu - glasaj ponovo za njih i dobićeš duplo ništa", poručio je Dinkić, a saopšteno je iz URS.
