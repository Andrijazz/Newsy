> Izvor: B92
> Datum:  
> Rubrika: info_politika
> Naslov: “Izbori zbog nepopularnih zakona“
> Članak:

Beograd -- Nebojša Stefanović kaže da su izbori raspisani da bi se obezbedila stabilna skupštinska većina, jer na usvajanje čekaju zakoni koji "neće biti tako popularni".
Predsednik Skupštine Srbije Nebojša Stefanović sastao se sa članovima Komiteta Parlamentarne skupštine Saveta Evrope za posmatranje vanrednih parlamentarnih izbora u Srbiji, koji su želeli da znaju razlog za raspisivanje tih izbora, saopšteno je iz Narodne skupštine.
Član Komiteta Pedro Agramund se osvrnuo na činjenicu da je od proteklih deset poslaničkih izbora sedam prevremeno raspisano. Predsednik Skupštine Srbije je kazao da je cilj raspisivanja vanrednih izbora to što je "stečen utisak da reforme moraju i mogu mnogo brze i temeljnije da se sprovode".
"Kampanja će biti čista" Stefanović je naglasio da veruje da će ova kampanja biti jedna od najčistijih predizbornih kampanja, jer je, kako je ukazao, Nacionalno regulatorno telo zabranilo korišćenje bilo čijeg lika u negativnom kontekstu, saopštila je pres služba Narodne skupštine.
"Kampanja će biti čista"
Stefanović je naglasio da veruje da će ova kampanja biti jedna od najčistijih predizbornih kampanja, jer je, kako je ukazao, Nacionalno regulatorno telo zabranilo korišćenje bilo čijeg lika u negativnom kontekstu, saopštila je pres služba Narodne skupštine.
On je predstavio rezultate rada parlamenta u proteklih osamnaest meseci, posebno ističući prošlogodišnju posetu predsednika PS SE Žan Klod Minjona, i naveo da je u Skupštini zastupljen veliki broj žena i predstavnika nacionalnih manjina. Član Komiteta Igor Ivanovski pohvalio je Nebojšu Stefanovića za "veliki napredak" koji je učinjen za vreme njegovog mandata. Stefanović je, odgovarajući na pitanje na koji način je u predizbornoj kampanji zastupljena tema pridruživanja Evropskoj uniji, odgovorio da trenutno samo DSS ne podržava evriontegracije i da građani shavataju da je priključenje Uniji poželjno zbog postizanja standarda koji omogućavaju Srbiji da ide napred. On je ocenio da je Predgovarački tim Srbije dobro pripremljen i da veruje da Srbija može da postane punopravna članica EU 2020. godine, dodaje se u saopštenju. Na sastanku je bilo reči i o drugim temama, kao što je status Kosova, položaj žena i onome što je učinjeno na podsticanju njihove političke aktivacije, a Stefanović je izneo i očekivanje da će u narednim mesecima biti usvojeno oko 25 novih zakona koji će unaprediti ekonomsku situaciju u zemlji i omogučiti dolazak više investitora. Članovi ad hok Komiteta PS SE razgovarali su i sa članovima stalne delegacije Skupštine Srbije u PS SE, a šef delegacije Aleksandra Đurović istakla da je zadovoljna zbog predstojećeg usvajanja pozitivnog Izveštaja PS SE o monitoringu Srbije. Poseban akcenat u razgovoru stavljen je na pitanje medijskih sloboda i ulogu štampanih i elektronskih medija u predizbornom procesu. Članice delegacije Nataša Vučković i Vesna Marjanović ukazale su na važnost poštovanja principa jednake zastupljenosti političkih partija u medijima i skrenule pažnju članovima Komiteta na neophodnost uloge posmatrača i na lokalnom nivou. U razgovoru sa šefom poslaničke grupe SPS Dijanom Vukomanović tema je bio tok predizborne kampanje, sprovođenju slobodnih i fer parlamentarnih izbora, kao i uloga medija u tim procesima. Vukomanović je ocenila da se predizborna kampanja odvija u regularnim uslovima, uz jednak tretman političkih aktera u medijima i dodala da je uverena da će i sami izbori biti slobodni i fer. Na sastanicma sa predstavnicima ostalih poslaničkih grupa NS, SDPS, URS i SVM, razgovaralo se po kom kriterijuju se određuju ko će se naći na izbornoj listi i zbog čega je većina poslanika iz Beograda. Delegacija PS SE sastaće se, kako je predviđeno, i sa zamenicom predsednika Republičke izborne komisije Tamarom Stojčević.
