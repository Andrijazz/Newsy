> Izvor: B92
> Datum: ponedeljak 17.02.2014
> Rubrika: info_politika
> Naslov: LDP: Dačić da naplaćuje performanse
> Članak:

Beograd -- LDP reagovao na predizborne poruke lidera socijalista Ivice Dačića, posebno na njegovu izjavu da će baš on obezbediti da reforme ne unište narod.
"Čovek koji je bio svedok, saradnik i izvršilac dvadesetpetogodišnjeg uništavanja sopstvenog naroda, kome je za nadoknadu za sva čuda koja su se tu desila ponudio bezbrižno pevuckanje 'Miljacke', bez ikakvog je stida i srama rekao da će obezbediti da reforme ne unište narod", navodi LDP u današnjem saopštenju.
Navodeći da je Dačić u spisak svojih zasluga stavio čak i sopstveni boravak Srbiji u vreme sankcija i bombardovanja, LDP navodi da je Dačić za četvrt veka prešao dugačak put od "Slobe do Ketrin Ešton", ali i da je za otpuštanje radnika i propast privrede uspeo da "optuži" Peti oktobar. Tu izjavu je, navodi LDP, dao čovek koji je učestvovao u vlasti i pre i posle Petog oktobra. "Junačkim boravkom u Srbiji za vreme bombardovanja i sankcija hvali se čovek čija partija je svojim delovanjem doprinela nastanku i jednoga i drugoga. Krivicu Petog oktobra traži čovek koji je posle Petog oktobra bio na vlasti duže od svih onih koji su ga tog dana sa vlasti adekvatnom motkom oterali", navodi se u saopštenju. LDP Dačića naziva licemerom, "prevarantom i kleptomanom", i kritikuje što baš on poziva da se glasa za "politiku koja je vratila ugled Srbiji u svetu" i koja je, doduše, potpisala Briselski sporazum, "kao logičan kraj avanture u koju Dačić i njegovi uveoci guraju Srbiju evo već četvrt veka". LDP navodi da čak ni politika koju vodi ne pripada njemu, jer ju je, tvrde, napisao LDP, a odobrila SNS. Navizivajući Dačićev jučerasnji predizborni miting u Novom Sadu performansom, a njega zabavljačem, LDP, u ironično intoniranom saopštenju, "predlaže" lideru SPS da počne da naplaćuje karte za svoje mitinge, koje naziva zabavnim.
