> Izvor: B92
> Datum:  
> Rubrika: info_politika
> Naslov: Ustavni sud o solidarnom porezu
> Članak:

Beograd -- Ministar pravde i državne uprave Nikola Selaković izjavio je da je na Ustavnom sudu da oceni ustavnost odredbe o solidarnom porezu.
Na pitanje novinara da prokomentariše inicijativu grupe profesora Pravnog fakulteta za ocenu ustavnosti solidarnog poreza, Selaković je odgovorio: "Nije mi poznato da je Narodna skupština Republike Srbije uopšte donela zakon o solidarnom porezu."
"Onaj ko je ekskluzivno ovlašćen da oceni ustavnost tih opštih pravnih akata u Republici Srbiji jeste Ustavni sud. Prema tome, kada se Ustavni sud bude oglasio o tome onda ćemo znati da li je nešto ustavno ili neustavno", dodao je ministar pravde. Profesori Pravnog fakulteta saopštili su nedavno da smatraju da solidarni porez krši dva člana Ustava - onaj o jedinstvenom pravnom poretku Srbije i ustavnu odredbu o nediskriminatornim osnovama oporezivanja i najavili su da će poslati Ustavnom sudu inicijativu za ocenu ustavnosti. Nedavno je ministarstvo finansija na čijem je čelu Lazar Krstić poručilo da nema odustajanja od zakona kojim je od početka godine ustanovljen solidarni porez na primanja iznad 60.000 dinara mesečno.
