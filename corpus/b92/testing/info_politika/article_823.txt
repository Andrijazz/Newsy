> Izvor: B92
> Datum: subota 15.02.2014
> Rubrika: info_politika
> Naslov: "Dovešću investitora u Mladenovac"
> Članak:

Mladenovac -- Kandidat koalicije SPS-PUPS-JS za gradonačelnika Aleksandar Antić obećao da će, ukoliko pobedi na izborima dovesti najmanje jednog investitora u Mladenovac.
Ako smo mogli u Jagodinu da dovedemo pet stranih investitora za kratko vreme, možemo u Mladenovac bar jednog, naglasio je Antić.
On je, u obraćanju građanima u Mladenovcu, istakao da je taj grad, udaljen nekoliko desetina kliometara od Beograda, ogromno tržište i da se nalazi pored autoputa, što su velike prednosti i pogodnosti, kao i argumenti u razgovorima sa potencijalnim investitorima. Antić je takođe podsetio da Srbija ima specijalne trgovinske veze sa Rusijom, Turskom i bivšim državama Sovjetskog Saveza, i da se roba iz Srbije na ta tržišta iznosi bez carina i da je to otvoren poziv investitorima iz Austrije, Nemačke da ulažu i proizvode u Srbiji. On je ukazao da je mladenovačka privreda na kolenima i da će on kao budući gradonačelnik učiniti sve da je podigne, da će 24 sata biti posvećen Beogradu i da neće sedeti u kabinetu i biti zadovoljan što je funkcioner već tražiti razgovor sa građanima na rešavanju njihovih problema. "Verujem u pobedu i zbog tima sa kojim radim i 17. marta ćemo imati razloga da slavimo", uveren je Antić. Na pitanje kada će na dnevni red stići projekat Makiš-Mladenovac, kandidat za graonačelnika koalicije SPS-PUPS-JS je rekao da postoje ozbiljne ideje kako da se obezbedi novac za jedan od, kako je rekao glavnih prioriteta. "Neko mora da odgovori kako je privreda koja je preživela sankcije i bombardovanje propala posle 2000. kada su veliki majstori počeli da vode politiku", kazao je Antić i zaključio da će pozvati druge političare da dođu u Mladenovac tokom kampanje i vide u kakvoj je agoniji taj grad čija je privreda na "veštačkom disanju".
