> Izvor: B92
> Datum: petak 21.02.2014
> Rubrika: info_politika
> Naslov: "Bez politike stezanja kaiša"
> Članak:

Jagodina -- Potpredsednica URS Verica Kalanović izjavila je da je, putujući Srbijom, videla da sa politikom stezanja kaiša mora hitno da se prekine.
Kalanović je danas na predizbornom skupu u selu Dragoševac kod Jagodine rekla da URS planira da nastavi program investiranja i ulaganja u nova radna mesta.
"Potpuno su u pravu svi oni koji kažu da je Saša Radulović bio velika elementarna nepogoda za Srbiju, da je zaustavio dolazak investitora, da je zaustavio dalje zapošljavanje ljudi", rekla je Kalanović. Ona je istakla da je "domaća privreda na kolenima" i da je nepohodno osnivanje Razvojne banke iz Fonda za razvoj kako bi se ona finansirala. "Odmah po formiranju nove vlade moramo odmah da osnujemo Razvojnu banku iz Fonda za razvoj. Moramo kroz Razvojnu banku da finansiramo domaću privredu sa dužim rokovima otplate i manjim kamatama na kredite", kazala je Kalanović. Prema njenim rečima, ukoliko domaća privreda potpuno stane izgubiće se i postojeća radna mesta. "Moramo da ukinemo solidarni porez jer ne može srednja klasa ovako da živi. Ako oporezujemo lekara koji prima preko 60.000 dinara, ako ga uvedemo u siromaštvo otići će iz zemlje", kazala je Verica Kalanović. Tribini su prisustvovali lider URS-a Mlađan Dinkić, potpredsednik Boško Ničić, kao i lokalni funkcioneri stranke.
