> Izvor: B92
> Datum: ponedeljak 17.02.2014
> Rubrika: info_politika
> Naslov: Nastavak spora DS-SNS o pregledima
> Članak:

Valjevo -- Posle Novog Sada, i u Valjevu se DS i SNS spore o besplatnim lekarskim pregledima građana koje obavljaju timovi SNS.
Najpre je Gradski odbor DS upozorio na "pokušaj zloupotrebe školskih objekata u političke svrhe" jer lekarske ekipe SNS te preglede obavljaju u seoskim i gradskim školama.
"Srpska napredna stranka ovim postupkom demonstrira silu i pokušava da se stavi iznad zakona ove zemlje, pa od nadležnih organa tražimo da postupe u skladu sa zakonom i spreče ovakav vid zloupotrebe školskih objekata", saopštile su demokrate. Naprednjaci su to opovrgli priznajući da je akcija "Medicinsko selo" realizovana u seoskim i gradskim školama ali da "deca nisu dekor i sredstvo upotrebljeno u predizborne svrhe, što smo vidjali upravo od onih koji nas optužuju za zloupotrebu". U Valjevu se akcija "Medicinsko selo" održava nekoliko godina, a "patentirali" su je socijalisti (SPS), koji lekarske timove sa priručnim laboratorijama i apotekama vode po selima nekoliko puta godišnje. Pri tome posebno naglašavaju da se "pregledi i analize mogu obaviti i bez (overene) zdravstvene knjižice".
