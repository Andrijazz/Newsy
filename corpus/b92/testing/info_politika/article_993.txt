> Izvor: B92
> Datum: petak 21.02.2014
> Rubrika: info_politika
> Naslov: DS: JP Novog Sada rasipaju pare
> Članak:

Novi Sad -- DS u Novom Sadu upozorava da javna preduzeća u tom gradu posluju sa velikim gubitkom, ali da u isto vreme troše previše novca na reprezentaciju i reklamiranje.
Analiza poslovanja i stanja javnih preduzeća u Novom Sadu, koju je sproveo DS, obuhvatila je javna preduzeća Lisje, Čistoća, Gradsko saobraćajno preduzeće, Put, Stan i Gradsko zelenilo.
Odbornik u Skupštini grada Goran Radojev rekao je na konferenciji za novinare da su podaci rezultat analize poslovanja prema dokumentima koja su sama javna preduzeća dostavila Skupštini grada, te da je šest preduzeća u 2013. godini napravilo gubitke veće od 640 miliona dinara. Kako je Radojev naveo, ta ista preduzeća koja posluju sa velikim gubicima istovremeno su potrošila 14 miliona dinara na reprezentaciju, a na reklame i propagandu više od 12 miliona. "Imajući u vidu da javna preduzeća nemaju velike potrebe za reklamiranjem, na ovim finansijskim pokazateljima se vidi bahato ophodjenje novosadske vlasti prema gradjanima koji su poreski obveznici", kazao je Radojev. On je upozorio da ako preduzeća budu nastavila ovako da posluju, projekcije su da će u toku 2014. godine imati gubitke od milijardu dinara i da su i najtežem položaju i u najvećim gubicima JKP Stan i Zelenilo. "Postoje dva izlaza iz ove situacije, a to su stečaj ili povećanje cena komunalnih usluga, te izmišljanje nekih novih poput dimnjičarine koja je nedavno uvedena medju usluge JKP Stan. Ukoliko se desi ovo drugo to će biti veliki udar na budžete gradjana Novog Sada i oni to neće moći da izdrže", rekao je Radojev. On je dodao da su ovo finansijski pokazatelji nesposobnosti gradske vlasti koju predvodi gradonačelnik Miloš Vučević (SNS) i ponovo ga pozvao da podnese ostavku i da budu raspisani lokalni izbori.
