> Izvor: B92
> Datum: utorak 18.02.2014
> Rubrika: info_politika
> Naslov: “Veća saradnja s Azerbejdžanom”
> Članak:

Beograd -- Predsednik Srbije Tomislav Nikolić razgovarao je u Beogradu sa ministrom odbrane Azerbejdžana, general-pukovnikom Zakirom Hasanovom.
Nikolić je izjavio da je Srbija otvorena za sve vidove saradnje sa prijateljskim zemljama.
"Sa Azerbejdžanom već sarađujemo u oblasti građevinarstva, ali postoji još veliki prostor za unapređenje saradnje i to je velika šansa koju naše dve zemlje moraju iskoristiti”, rekao je Nikolić, prenela je Pres služba predsednika Republike.
Predsednik Nikolić je istakao da Srbija poseduje veliki broj stručnjaka iz mnogih oblasti, koji su se već dokazali u inostranstvu, a da je Azerbejdžan, kao privreda u ekspanziji, idealan partner za realizaciju budućih zajedničkih projekata od kojih bi interes imali građani obe države. Ministar Hasanov izrazio je veliko interesovanje za saradnju na polju vojne industrije. On je predsedniku Nikoliću preneo pozdrave azerbejdžanskog predsednika Ilhama Alijeva i srdačne čestitke povodom Dana državnosti Srbije.
