> Izvor: B92
> Datum: nedelja 16.02.2014
> Rubrika: info_politika
> Naslov: "SNS nije obećavao mesta u vladi"
> Članak:

Beograd -- Predsednik Skupštine i potpredsednik SNS Nebojša Stefanović izjavio je da naprednjaci nisu nikome obećali ulazak u republičku Vladu, posle predstojećih izbora.
"Niti smo se sa nekim dogovarali, niti smo nekome obećali, niti postoji iko kome je garantovano učešće u Vladi nakon izbora", rekao je on novosadskom "Dnevniku", izrazivši nadu da će gradjani, na izborima 16. marta, dati podršku politici koju vode Aleksandar Vučić i SNS.
Stefanović očekuje da će SNS imati priliku da, "sa Vučićem kao mandatarom", predloži buduću Vladu Srbije i ističe da su za naprednjake prihvatljivi samo partneri koji su spremni da podrže i reforme i borbu protiv korupcije, koji na takav način gledaju na Srbiju. "Svi oni koji misle da treba da budu deo Vlade da bi sebe udomili, na neki način zaštitili ili obezbedili sebi neke privilegije, niti su nama partner, niti mogu biti partner gradjanima Srbije", poručio je Stefanović. On je naglasio da bi prioritet buduće Vlade Srbije morale da budu brže ekonomske reforme, privlačenje stranih investitora i otvaranje novih radnih mesta.
