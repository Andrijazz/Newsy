> Izvor: B92
> Datum: subota 15.02.2014
> Rubrika: info_politika
> Naslov: "Samo iskrene poruke, bez bajki"
> Članak:

Novi Pazar/Beograd -- Predsednik SDPS Rasim Ljajić izjavio da će iskrene i otvorene poruke tokom kampanje doneti toj stranci bolji rezultat nego kada bi građanima govorili bajke.
Ljajić je u izjavi za medije, nakon radnog sastanka mesnih odbora SDPS u Novom Pazaru, rekao da ta stranka predizbornu kampanju koristi da bi ljudima realno poručila šta hoće da uradi i šta čeka Srbiju, a ne da bi govorila bajke.
"Govorimo kakvi su izazovi i kakvi su problemi. Svakako očekujemo da će taj pristup dati rezultat na izborima. Naš cilj jeste 50 odsto glasova i u Novom Pazaru i u svim sandzačkim gradovima. To je minimum koji očekujemo, a sasvim sigurno kroz kampanju verujem da ćemo ostvariti još bolji rezultat od ovog koji smo projektovali", zaključio je Ljajić.

Socijaldemokratska partija Srbije obeležila je danas u centru Beograda Dan državnosti uz poziv ostalim strankama na postizanje poltičkog konsernzusa o budućnopsti države. "Koristim priliku da pozovem sve političke partije da, bez obzira na rezultat izbora 16. marta, postignemo politički konsenzus o budućnosti Srbije", rekla je članica Predsedništva SDPS Tatjana Matić. Prema njenim rečima, to znači da treba da imamo jedinstven stav u vezi s ekonomskim reformama, privrednim oporavkom države, primenom Briselskog sporazuma i evrointegracijama. "Ovaj dan je prilika da se obavežemo da ćemo Srbiji vratiti mesto koje joj je kroz istoriju pripadalo, a to je mesto lidera u regionu, dobrog suseda i zemlje socijalne pravde i slobodarske tradicije.", rekla je Matić, saopštila je SDPS. Ta stranka je Dan državnosti obeležila na Trgu republike i druženjem i razgovorom sa sugrađanima.
