> Izvor: B92
> Datum: sreda 19.02.2014
> Rubrika: info_politika
> Naslov: Britanski konzervativci kod SNS-a
> Članak:

Beograd -- Delegacija Srpske napredne stranke, na čelu sa internacionalnim sekretarom Jadrankom Joksimović, ugostila je delegaciju britanske Konzervativne partije.
Delgaciju britanskih konzervativaca predvodila je direktorka Međunarodne kancelarije te partije i Vestminsterske fondacije Filipa Brum.
Ovo je bio prvi zvanični sastanak SNS-a i britanske Konzervativne partije, a imao je za cilj da se dve delegacije međusobno upoznaju, predstave ciljeve, politički program, način rada svojih partija, kao i da se informišu o eventualnoj političkoj saradnji dveju zemalja, objavljeno je na sajtu stranke. SNS će, kako se dodaje, u narednom periodu nastaviti da ostvaruje kontakte, razmenjuje iskustva i ideje sa partijama iz različitih zemalja, sve u cilju uspešnijeg i snažnijeg pozicioniranja na međunarodnoj mapi, kao i potrebe da najsnažnija politička stranka u Srbiji stalno i ozbiljno komunicira sa svim važnim političkim akterima na međunarodnoj sceni.
