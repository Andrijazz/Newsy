> Izvor: B92
> Datum: subota 15.02.2014
> Rubrika: info_politika
> Naslov: Protić:Nemaran odnos prema istoriji
> Članak:

Beograd -- Politička organizacija Treća Srbija upozorila je na "nemaran i bahat" odnos vlasti u prethodnih četvr veka prema kulturnim istorijskim spomenicima u prestonici.
Kandidat Treće Srbije za gradonačelnika Aleksandar Protić je rekao i da Beograd nije mesto za "razuzdan noćni provod i piće", već grad sa vekovnim istorijskom i kulturnom tradicijom, saopštila je Treća Srbija.
Protić i delegacija te političke organizacije su obišli u Zemunu rodnu kuću Dimitrija Davidovića, autora prvog srpskog Ustava, usvojenog 1835. na Sretenje. On je istakao u saopštenju "da rodna kuća Davidovića, umesto na važan istorijski spomenik i omaž tom vrednom čoveku, danas podseća na kadar iz horor filmova". "Kada kažemo Beograd, pre svega mislimo na vekove istorije i kulture i to bi morala biti prva asocijacija na grad, a ne jeftin provod, razuzdan noćni život i piće, kao što je to slučaj u prethodne dve i po decenije", rekao je Protić.
