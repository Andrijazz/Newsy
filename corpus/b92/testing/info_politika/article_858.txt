> Izvor: B92
> Datum: ponedeljak 17.02.2014
> Rubrika: info_politika
> Naslov: Srbija će ispitati pozadinu ubistva
> Članak:

Beograd -- Posle izjave Jelka Kacina da u inostranstvu postoje dokumenta stranih obaveštajnih službi o tom zločinu, srpski zvaničnici pokazuju spremnost da se pitanje reši
U Vladi ne postoji dilema. Novi elementi o ubistvu premijera Zorana Đinđića biće ispitani. Za njih pokretač nije izjava izvestioca Evropskog parlamenta za Srbiju, već potreba da se to istraži.
"Naš posao je, bez obzira na čiju izjavu, da naš posao radimo i gde god postoji bilo kakav pokazatelj ili osnov sumnje da se krije nekakav zločin i da se pronalaze neki novi motivi ili bilo šta, mi ćemo svoj posao da obavimo i da ga završimo do kraja", rekao je prvi potpredsenik vlade Aleksandar Vučić. Novinar "Vremena" Filip Švarm je skeptičan kada je Kacinova izjava u pitanju, jer kako kaže nije pružio nikakve dokaze o postojanju dokumenata. "Imam osećaj da je reč o političaru koji na određenim temama nastoji da bude prisutan u Srpskim medijima i plašim se da Jelko Kacin upravo ovim svojim izjavama osigurava prisustvo u našim medijima", kaže Švarm. Za ubistvo Đinđića osuđeni su pripadnici Crvenih beretki i Zemunski klan. U toku suđenja, ali i posle presude često se pominjala umešanost stranih službi bezbednosti u atentat. "Stvari su mnogo puta okrutnije i groznije od svih teorija zavera a ova teorija i jedna zavera da su tu učestvovale neke strane službe jednostavno čini mi se da je svrha svega daljnje zamagljivanje svega onoga što se dogodilo", dodaje Švarm. Poslanici Evropskog parlamenta traže da se rasvetljavanje političke pozadine ubistva Zorana Đinđića ispostavi kao uslov prilikom otvaranja poglavlja 23 u procesu pridruživanja Srbije EU.


