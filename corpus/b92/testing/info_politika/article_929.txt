> Izvor: B92
> Datum: sreda 19.02.2014
> Rubrika: info_politika
> Naslov: Popović: Vratiti javni prevoz gradu
> Članak:

Beograd -- Kandidat DSS za gradonačelnika Beograda Aleksandar Popović izjavio je da GSP, kao i izdavanje, kontrola i naplata karata u prevozu moraju da se vrate gradu.
"Vlast DS, SPS, URS i LDP poklonila je Beograđanima Bus Plus - sistem zahvaljujući kom 8,5 odsto prihoda ide stranoj firmi, a ne građanima Beograda, niti Gradskom saobraćajnom preduzeću" rekao je Popović u razgovoru sa građanima, a prenosi DS S u saopštenju.
On je istakao da je iz budžeta Grada Beograda u prošloj godini dato 7,5 milijardi subvencija GSP-u, kako bi Beograđani imali prevoz, dodavši da "s jedne strane, Beograđani plaćaju prevoz i sami i kroz budžet, a sa druge strane, zahvaljujući ovom sistemu, novac se odliva stranim firmama". "DSS je ovo pričao pre dve godine i ima pravo da ovo priča sada, za razliku od mnogih drugih koji su u ovom nečasnom projektu učestvovali, a danas su protiv njega", zaključio je Popović.
