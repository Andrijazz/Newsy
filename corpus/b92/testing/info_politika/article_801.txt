> Izvor: B92
> Datum: petak 14.02.2014
> Rubrika: info_politika
> Naslov: Kurina: Bilo kupovine glasova 2012.
> Članak:

Novi Sad -- Predsednik Romske demokratske stranke Bela Kurina izjavio da je na prethodnim izborima bilo kupovine glasova i da je novac dobio od DS. DS: Procesuirati krivce.
Kurina je naveo da novac nije dobio od osumnjičenog lidera pokreta 3D Tomislava Bokana.
Kurina je Radiju 021 rekao da je, uoči izbora 2012. godine, on bio zadužen za prikupljanje glasova u romskim naseljima i da su instrukcije bile da se na lokalu glasa za RDS a na pokrajinskim i republičkim za demokrate.
"Jeste, davali smo novac ljudima koji su radili na terenu i to kao honorar. Taj novac sam im dao ja, nakon što su mi ga dali ljudi iz Demokratske stranke kako bih im obezbedio podršku romske populacije", rekao je Kurina. Prema njegovim rečima, osim novcem, glasači su kupovani i hranom. "To je sirotinja, gladni ljudi, Romi. Demokratska stranka je od jedne mesare iz Kaća kupila gomilu paketa od po 12 kilograma mesa, koje su delili na terenu", rekao je lider RDS Kurina.

Gradski odbor DS u Novom Sadu zgrožen je tvrdnjama lidera Romske demokratske stranke (RDS) Bele Kurine o tome da je DS dala novac za kupovinu glasova na prethodnim izborima i traži da krivci za to, ukoliko su poznati, budu hitno procesuirani. .
