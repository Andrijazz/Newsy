> Izvor: B92
> Datum: utorak 18.02.2014
> Rubrika: info_politika
> Naslov: Kako glasati u inostranstvu?
> Članak:

Beograd -- Birači koji imaju boravište u inostranstvu imaju još četiri dana, odnosno najkasnije do 22. februara, da podnesu zahtev za glasanje u inostranstvu.
Birači koji borave u inostranstvu do 22. februara mogu preko diplomatsko-konzularnog predstavništva (DKP) Srbije da podnesu zahtev da se u jedinstveni birački spisak (JBS) upiše podatak da će na parlamentarnim izborima 16. marta glasati u inostranstvu.
Zahtev za glasanje u inostransvu obavezno mora da sadrži ime, prezime i ime jednog roditelja birača, jedinstveni matični broj birača, opštinu, odnosno grad i adresu prebivališta birača u zemlji, kao i podatke o opštini, odnosno gradu i adresi boravišta u inostranstvu prema kojoj će birač glasati na predstojećim izborima. DKP Srbije kome je podnet zahtev za upis u jedinstveni birački spisak dostavlja zatim zahtev nadležnoj opštinskoj, odnosno gradskoj upravi po mestu prebivališta birača u zemlji. Po donošenju rešenja i upisu tog podatka u jedinstveni biracki spisak, birač se upisuje u izvod iz jedinstvenog birackog spiska prema mestu boravišta u inostranstvu. U jedinstveni birački spisak za glasanje u inostranstvu može se upisati samo lice koje je već upisano u jedinstveni biracki spisak. Ukoliko građanin nije upisan, a ima biračko pravo, neophodno je da se prethodno sprovede postupak upisa u jedinstveni birački spisak. Zahtev za upis u jedinstveni birački spisak, istovremeno sa zahtevom za upis podatka da će birač glasati u inostranstvu, podnosi se DKP Srbije koji oba zahteva dostavlja nadležnoj opštinskoj, odnosno gradskoj upravi prema poslednjem prebivalištu podnosioca zahteva pre odlaska u inostranstvo, odnosno poslednjem prebivalištu jednog od njegovih roditelja. Uvid u jedinstveni biracki spisak može se izvršiti i elektronskim putem na internet stranici Ministarstva pravde i državne uprave - www.mpravde.gov.rs, unošenjem podatka o jedinstvenom matičnom broju gradana.
