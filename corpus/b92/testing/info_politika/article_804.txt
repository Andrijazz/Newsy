> Izvor: B92
> Datum: petak 14.02.2014
> Rubrika: info_politika
> Naslov: "Mi smo jedini pravi protivnik SNS"
> Članak:

Beograd -- Nova demokratska stranka je jedini ozbiljan politički protivnik SNS, jer je sadašnja opozicija nespremna i neodlučna, kaže član NDS Slobodan Homen.
Bivši član DS i nekadašnji državni sekretar ministarstva pravde kaže da su zbog te činjenice i jasni napadi na blok koji se formirao oko Borisa Tadića.
"Rezultati DS i LDP i njihove borbe je to što SNS raste u nedogled. Opozicija je nespremna i ne zna da li želi da bude opozicija ili želi da ide sa Vučićem", kaže Homen.
Govoreći o pričama o tome da će NDS želeti da sarađuje sa SNS, Homen kaže da to nije tačno. "Evo čak se i predsednik umešao u predizbornu kampanju, što je nezapamćeno i kaže da će Tadić voditi ministarstvo spoljnih poslova. Tadić je to demantovao i to nije istina", rekao je Homen. Homen je rekao da će NDS, koja je u procesu registracije, prvenstveno da se okrene izborima, a da će se nakon toga raditi na infrastrukturi. "Skupili smo 20.000 potpisa, predaćemo uskoro obe liste i objaviti kandidate za sve funkcije. Naš program je nešto što smo ranije, kroz naše delovanje pokazali", rekao je Homen. On je naveo da se tekst programa trenutno radi, ali nije želeo da imenuje ko se nalazi u Političkom savetu NDS. "Suština programa su ekonomija, obrazovanje, kultura, zdravstvo, oblasti gde je do sada najmanje urađeno i gde je ova vlast ozbiljno podbacila", rekao je on. Kako je naveo, prioritet u ekonomiji biće borba protiv siromaštva, jer se strahuje da će najmanje trećina mladih u Srbiji, ako se ništa ne promeni, živeti u siromaštvu. "Ova vlada za prethodne dve godine nije postavila ozbiljne temelje na osnovu kojih bi mogli da verujemo da će biti bolje", rekao je Homen. Određene teme su završene, ali smo spremni da radimo u oblastima koje su bile zapostavljene, rekao je Homen i naveo da je jedini kvalitet ove vlade nesporna evropska tendencija, ali da, kako kaže, NDS ima bolje kadrove. "Žao mi je što ranije nije urađeno više. SNS nema kadrove, a mi imamo iskusnije i bolje ljude", rekao je on. Na pitanje da li se slaže sa izjavama bivše koleginice iz DS Snežane Malović, koja je rekla da među demokratama sada ima ljudi koji se protive borbi protiv kriminala i to zbog kontakata sa ljudima iz te sfere, Homen je rekao: "Shvatam to kao poruku da su ključni ljudi koji su radili u tadašnjoj vladi i za Borisa Tadića sada napustili DS i prešli u NDS i da su oni spremni da ponovo preuzmu odgovornost i da rade taj posao", rekao je Homen. On je rekao da se u Srbiji "lako zaboravljaju oduzetih 400 miliona evra, saradnja sa Hagom i istraga protiv zemunskog klana". "Ne treba sebe da zavaravamo da bilo koja stranka nema takve kontakte sa kriminalom. Kriminalne strukture uvek pokušavaju da ostvare kontakte sa strankom na vlasti, zbog svojih interesa. Normalno je da neko pokuša da ostvari kontakt, sigurno i da SNS, odnosno pojedinci, imaju i te kako kontakte, bez obzira na to da li to zna predsednik stranke", kaže Homen. On je rekao da je "sigurno da do tih kontakta dođe", ali da to nije pitanje za organe stranke, već za istražne organe. "Za vreme one vlade, to sigurno, suštinski nije moglo da se desi, a da li je bilo na nižim nivoima, to ne možemo da znamo", rekao je Homen i istakao da "o opredeljenosti dovoljno govore rezultati". Govoreći o odlukama sudova koje su ovih dana uznemirile javnost, pre svega oslobađanje Mihalja Kertesa odgovornosti zbog zastarelosti, ali i ponavljanje suđenja Darijanu Musića, Homen je rekao da je u pitanju sistemski problem. "Vlast kaže da će na proveri biti nekoliko sudija i da će tako problem biti rešen, ali neće, jer je on dubok i sistemski", kaže Homen. On je rekao da je ranija vlast pokušala da uspostavi odgovornost sudija za ono što "jesu ili nisu radili u prošlosti", ali da se u tome nije uspelo i zbog odluke koju je doneo Ustavni sud, za koju je naveo da je bila "na krilima vlasti SNS". Homen je rekao da su sudije neselektivno vraćane na posao, a da je izostala sudijska odgovornost za rad iz prošlosti.
