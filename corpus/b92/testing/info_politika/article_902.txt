> Izvor: B92
> Datum: utorak 18.02.2014
> Rubrika: info_politika
> Naslov: Potpisan sporazum DS i "Sloge"
> Članak:

Beograd -- Demokratska stranka i Ujedinjeni sindikati "Sloga" potpisali su sporazume o saradnji na republičkom i nivou Beograda.
Saradnjom je predviđena borba za zaštitu prava radnika i sprečavanje otpuštanja radnika i privatizacija komunalnih preduzeća u glavnom gradu.
Predsednika DS Dragan Đilas je ocenio da je zabrinjavajuće da je Srbija zemlja u kojoj nezaposlenost raste, jer se približava procentu od 30 odsto nezaposlenih, saopštila je DS.
"Oni koji danas rade primaju plate ispod civilizacijskih standarda, mnogi nisu prijavljeni i DS se zalaže i za uvođenje besplatne primarne zdravstvene zaštite u kojoj svako može da u domovima zdravlja dobije osnovnu zdravstvenu zaštitu", rekao je Đilas. "Ideja je da pokrenemo niz ekonomskih mera koje treba da pokrenu privredu, tako omogućimo zapošljavanje i napravimo sistem u kome će radnici biti zaštićeni", rekao je Đilas, a predsednik Ujedinjenih sindikata "Sloga" Željko Veselinović dodao da je sporazum potpisan jer štiti radnike. "DS je jedina koja je javno rekla da neće podržati nakaradni zakon o radu dok su sve ostale stranke ćutale, a sada u kampanji govore kako žele da zaštite radnike. Zato smo na listi sa DS", rekao je Veselinović. On je dodao, navedeno je u saopštenju, da će se kroz parlament boriti protiv zakona o radu i stečaju, a za sve radnike, bez obzira kojem sindikatu pripadaju. "Borba će biti teška, ali dužni smo zbog dece, građana i radnika da na ovim izborima pobedimo", naglasio je Veselinović. Predsednica US S "Sloga" u Beogradu Mira Basta istakla je da je u sporazumu za Beograd nedvosmisleno istaknut stav da su DS i "Sloga" protiv privatizacije komunalnih preduzeća u prestonici, navedeno je u saopštenju.
