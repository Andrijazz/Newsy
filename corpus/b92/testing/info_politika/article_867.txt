> Izvor: B92
> Datum: ponedeljak 17.02.2014
> Rubrika: info_politika
> Naslov: Ranković kandidat NDS za Beograd
> Članak:

Beograd -- Nova demokratska stranka predala je listu za gradske izbore u Beogradu, a Boris Ranković biće kandidat za gradonačelnika Beograda.
Predsednik NDS Boris Tadić rekao je prilikom predaje liste da ta stranka ima jasnu viziju za razvoj Beograda i da jasnu politiku za novo vreme.
"Projektovali smo razvoj koji treba da obezbedi nova radna mesta i izmeni strukturu zaposlenosti grada", istakao je Tadić, i dodao da NDS može da ispuni očekivanja građana. Kandidat za gradonačelnika Ranković rekao je da je Beograd "srce Srbije" i dodao da sve što se dešava u prestonici važi i za ostatak zemlje. "Voditi Beograd je izuzetno velika odgovornost i moj tim i ja smo spremni da preuzmemo tu odgovornost", naveo je Ranković. Prema njegovim rečima, kroz posao koji je obavljao, stekao je iskustvo kako rešavati probleme. Ranković je bivši direktor Direkcije za građevinsko zemljiše i izgradnju Beograda i na tom mestu je bio u dva mandata, a 2012. je izabran za poslanika u Skupštini Srbije. Bio je član Odbora za pravosuđe, državnu upravu i lokalnu samoupravu i Odbora za administrativno-budžetska i mandatno-imunitetska pitanja. Ranković je po obrazovanju diplomirani pravnik, a u DS je bio predsednik Statutarne komisije.
