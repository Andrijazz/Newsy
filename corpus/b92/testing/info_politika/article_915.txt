> Izvor: B92
> Datum: sreda 19.02.2014
> Rubrika: info_politika
> Naslov: Treća Srbija: Šansa u IT sektoru
> Članak:

Beograd -- Politička organizacija Treća Srbija saopštila je da je neophodno pokrenuti i sistemski podržati prosperitetne grane srpske privrede i domaće proizvodnje.
Treća Srbija ocenjuje da je šansa u IT sektoru, "koji je sistemski zanemaren i funcioniše bez strateške podrške".
"Srpski političari godinama unazad pričaju isključivo o stranim investicijama kao jedinoj šansi da se pokrene Srbija. Neophodna su ulaganja iz inostranstva, ali je neophodno pokrenuti domaću pamet i povezati je sa domaćim preduzetništvom i domaćom radnom snagom", rekao je član Predsedništva Treće Srbije Branimir Jovanović. Potrebno je raditi na izgradnji IT tehnoloških parkova i njihovom povezivanju sa biznis inkubatorima i Univerzitetom, kako bi bili potpuno iskorišćeni, ali i unaprađeni postojeći kapaciteti u ovoj oblasti, navodi se u saopštenju.
