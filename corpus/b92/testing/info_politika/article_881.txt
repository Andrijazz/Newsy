> Izvor: B92
> Datum: utorak 18.02.2014
> Rubrika: info_politika
> Naslov: SDA Sandžaka predala listu RIK-u
> Članak:

Beograd -- Predstavnici Stranke demokratske akcije Sandžaka, čiji je lider Sulejman Ugljanin, predali Republičkoj izbornoj komisiji listu za učešće na republičkim izborima
Ugljanin je novinarima nakon predaje liste rekao da na izbore izlazi samostalno sa ciljem da omogući Bošnjacima u Srbiji da "glasaju za sebe".
On je kazao da su do sada Bošnjaci "pomagali drugima da prave kuću, a sami ostali podstanari", i naveo da će oni 16. marta moći da "skupe sve svoje glasove na listi broj deset, kao prepoznatljivoj manjinskoj bošnjačkoj stranci, koja već 23 godine samostalno izlazi na izbore". "To je način da i Bošnjaci izgrade svoju kuću, koja se zove bošnjački poslanički klub u Skupštini Srbije", rekao je Ugljanin. On je rekao da su na listi SDA i predstavnici drugih manjna koji nisu uspeli da sakupe 10.000 potpisa podrške za svoje liste, i naveo kao primer predstavnika rumunske zajednice. RIK je do sada proglasio devet izbornih lista za parlamentarne izbore - liste Srpske napredne stranke, koalicije SPS-PUPS-JS, Demokratske stranke Srbije, Liberalno demokratske partije, Saveza vojvođanskih Mađara, Srpske radikalne stranke, Ujedinjenih regiona Srbije, Demokratske stranke i pokreta "Dveri".
