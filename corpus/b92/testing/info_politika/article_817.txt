> Izvor: B92
> Datum: subota 15.02.2014
> Rubrika: info_politika
> Naslov: Svađa DS i NDS u skupštini
> Članak:

Beograd -- Ukidanje imuniteta poslaniku SNS Draganu Tomiću u parlamentu pratilo je i prepucavanje poslanika DS i bivših demokrata koji su prešli u NDS Borisa Tadića.
U izjavama novinarima u skupštinskom holu, gde su se smenjivali poslanici DS i oni koji sada čine NDS, demokrate su optužile svoje dojučerašnje stranačke kolege da su davanjem kvoruma prilikom glasanja o skidanju imuniteta Tomiću pomogli vlasti, što su poslanici Tadićeve stranke demantovali.
Parlamentarci su raspravu o ukidanju imuniteta Tomiću završili nešto pre 12 sati, ali kako nije bilo kvoruma za glasanje, određena je pauza koja je trajala nešto više od sat vremena, u toku koje je zasedao i skupštinski Kolegijum. Kvorum su potom dali poslanici NDS, što je njihov član Nenad Konstantinović obrazložio moralnim načelima, a ne strančarenjem i dodao da je to bio doprinos nastavku borbe protiv kriminala i korupcije koja je, napomenuo je, započela 2008. godine. Konstantinović je negirao da je time NDS podržala vlasti, već je takav gest oakarakterisao kao podršku građanima, jer imunitet poslanika postoji da bi štitio poslanike kad govore u parlamentu, a ne kad se upuste u krivična dela. DS, međutim, na taj postupak dojučerašnjih kolega gleda drugačije, pa je šef poslanika Borislav Stefanović rekao je DS nije dala kvorum, iako je bilo pokušaja da se na njih utiče, ali da je zato vlast imala podršku u Novoj demokratskoj stranci. "Građani su mogli da vide da je NDS dala kvorum režimu i SNS, čime je pokazala kako želi sa Vučićem da sarađuje u budućnosti", zaključio je Stefanović. Konstantinović, međutim, tvrdi da se danas pokazalo da je vlast nesposobna, a opozicija neodgovorna i da je neshvatljivo da DS pokušava da spreči ukidanje imuniteta čoveku koji se sumnjiči da je oštetio građane za više od 80 miliona evra. "Mi iz Nove demokratske stranke smo želeli da građani dobiju osećaj pravde. Nadam se da će se to i desiti iako je taj osećaj pomućen nesposobnošću vlasti i neodgovornošću opozicije", rekao je Konstantinović i ponovio da glasanje za ukidanje imuniteta osumnjičenom poslaniku sigurno ne predstavlja podršku vlasti već odgovorno ponašanje poslanika NDS. Inače, radni dan u parlamentu počeo je konferencijom za novinare koju je održalo oko 10-ak nekadašnjih poslanika DS koji su sada u NDS i koji su tom prilikom, između ostalog, rekli da nameravaju nakon izbora da formiraju svoj poslanički klub i da veruju da će ih biti mnogo više. Skupština Srbije poslaniku SNS Draganu Tomiću imunitet je ukinula sa 150 glasova za, a pored vladajućih stranaka to su podržali i poslanici opozicionih LDP, DS i NDS.
