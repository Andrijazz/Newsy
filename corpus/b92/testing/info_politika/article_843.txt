> Izvor: B92
> Datum: nedelja 16.02.2014
> Rubrika: info_politika
> Naslov: Koštunica: EU prepreka budućnosti
> Članak:

Beograd -- Predsednik DSS Vojislav Koštunica ocenio je da je EU najveća prepreka izmedju Srbije i njene budućnosti.
On je dodao da samo proglašenjem političke neutralnosti Srbija može da povrati svoju političku slobodu i omogući slobodni ekonomski razvoj.
U pismu građanima Srbije, Koštunica je ukazao na tešku ekonomsku, socijalnu i političku situaciju u Srbiji kao i na pokušaje da se ocrni srpska istorija, tradicija i moralne vrednosti.
"Od našeg naroda se traži, što se ni od jednog naroda nije tražilo, da promeni svoju svest i zaboravi svoju prošlost. Prosto rečeno, privredno, državno i moralno â naša se zemlja uništava", naveo je Koštunica. Koštunica je dodao da su se građani već uverili da Srbija od Evrope unije nije videla nikakvo dobro jer Unija i doslovno ugrožava srpsku privredu, otima Kosovo i preti da od Vojvodine napravi državu u državi Srbiji. "Da ne govorimo o tome da se ulaskom Srbije u Evropsku uniju teško može izbeći i uvlačenje naše zemlje u NATO", rekao je Koštunica i naveo da je evrofanatizam, koji se ispoljava u bezrezervnom prihvatanju svakog naloga iz Brisela, zahvatio Srpsku naprednu stranku i većinu ostalih partija. "Samo srpski narod, i niko drugi, ima moć i snagu da državno, ekonomski i moralno otrgne zemlju iz pogubnih stega EU. Tu moć i tu snagu kao narod možemo da pokažemo i iskoristimo 16. marta na izborima. Vašom podrškom Srbija može da proglasi političku neutralnost, prekine pregovore o evropskim integracijama tako da sa svim državama, i na Istoku i na Zapadu, možemo da sarađujemo u skladu sa našim interesima, a ne na našu štetu", dodao je on.
