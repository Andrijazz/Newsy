> Izvor: B92
> Datum: ponedeljak 17.02.2014
> Rubrika: info_politika
> Naslov: Đilas: Lažna obećanja SNS-a
> Članak:

Beograd -- Dragan Đilas poručio da je sve što radi SNS, pa i u kampanji lider Aleksandar Vučić, zasnovano na lažnim obećanjima, jer jasno je da ništa neće biti realizovano
Lider DS je na konferenciji za novinare rekao da je po poslednjim podacima Republičkog zavoda za statistiku nezaposlenost u Srbiji 28,9 odsto, a ne kako je to Vučić rekao 6. januara 21,1 odsto.
Lider DS je podsetio na Vučićeve reči od pre godinu i po dana kada je, kako je dodao, lider SNS rekao da je nezaposlenost 25 odsto. "Tada smo mu mi rekli da je to nemoguće, to znači da je 150.000 ljudi dobilo posao, a ja pitam građane da li znate vaše sugrađane, komšije koji su od prošle godine dobili posao", kazao je Đilas. Đilas je rekao da je Republički zavod za statistiku zvanično saopštio da je nezaposlenost 28,9 odsto kao i da podaci Nacionalne službe za zapošljavanje pokazuju da je u poslednjih godinu dana posao izgubilo 20.000 ljudi. "Da nije bilo partijskog zapošljavanja, a čiji se broj procenjuje na 30.000, u Srbiji bi danas bilo još 50.000 nezaposlenih više nego u prethodnih godinu i po dana. DS je na Dan državnosti dužna da upzori građane šta se u ovoj zemlji sprema u narednom periodu", naveo je Đilas.

Dragan Đilas i potpredsednica DS Nataša Vučković posetili su danas Olgu Radanović - Beograđanku koja je bila simbol građanskih protesta devedesetih godina, a Đilas je tom prilikom rekao da je ona pokazatelj koliko treba da se posveti briga najstarijima. "Presrećan sam što je i danas sa nama. Ona je pokazatelj koliko treba da posvetimo brige najstarijima. U Beogradu smo se trudili da podržimo najstarije sugrađane kroz razne projekte i verujem da ćemo posle 16. marta nastaviti sa projektima za najstarije", rekao je Đilas, a saopšteno je iz DS. Đilas je naveo da baka Olga danas ima 100 godina i da jako dobro pamti vreme u kojem je podržavala i bodrila one koji su se borili za modernu, evropsku Srbiju. Predsednik DS je naveo i da je baka Olga, koja je pozdravljala sa balkona, za one koji su protestovali 1996. godine predstavlja simbol otpora.


