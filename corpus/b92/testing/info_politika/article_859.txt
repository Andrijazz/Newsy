> Izvor: B92
> Datum: ponedeljak 17.02.2014
> Rubrika: info_politika
> Naslov: Palma pozvao Jovanovića na poligraf
> Članak:

Jagodina -- Predsednik Jedinstvene Srbije Dragan Marković - Palma pozvao je predsednika Liberalno deokratske partije Čedomira Jovanovića da zajedno odu na poligraf.
U saopštenju povodom jučerašnje Jovanovićeve izjave u programu TV Prva "da je Palmi uvek neprijatno kada se spomene ubistvo dopisnika Novosti iz Jagodine Milana Pantića", Marković ističe da mu je uvek neprijatno kada se spomene ubistvo bilo gde.
"Naravno da mi je neprijatno kada se spomene ubistvo Pantića, jer je iz Jagodine i neprijatno mi je kada se spomene bilo koje ubistvo i bilo gde na svetu", napisao je Marković u pisanoj izjavi. "Zahtevam od institucija države da Jovanović i ja odemo na poligraf i odgovaramo na sva pitanja o onome što smo do sada radili", piše Marković ističući da bi Jovanović trebalo da odgovori ''zašto je odlazio u zatvor kod Dušana Spasojevića - Šiptara i Mileta Lukovića - Kuma, da li je u tom slučaju bio advokat ili rodjak, zašto je odlazio na bazene poznate kuće u Šilerovoj ulici u Zemunu? Marković navodi i da bi Jovanović trebalo da odgovori na pitanje ''ko je dao nalog da se sruši kuća u Šilerovoj, ko je dao nalog da se ubiju Spasojević i Luković, gde su pare od otmica i od drugih prihoda koje su uzeli Šipatar i kum?'' Marković smatra da bi Jovanović trebalo da odgovori i zašto ga čuvaju policajci i privatno obezbedjenje i od koga, kako je odjednom postao tako veliki preduzetnik, kao i gde su studenti koji su sa njim šetali u demonstracijama, kako su oni ostali bez posla, a on postao jedan od najbogatijih ljudi u Srbiji. Marković zaključuje da bi Jovanović trebalo da odgovori na sva ova i još neka pitanja na poligrafu i dodaje da njemu (Markoviću) mogu da postave pitanja koja god hoće.
