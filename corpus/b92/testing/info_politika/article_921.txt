> Izvor: B92
> Datum: sreda 19.02.2014
> Rubrika: info_politika
> Naslov: DS: Poslanici da brane svoj okrug
> Članak:

Leskovac -- Kandidati za poslanike koalicije okupljene oko Demokratske stranke sa područja Leskovca, kažu da svi poslanici u Skupštini treba da brane interese svog okruga.
Oni su predložili potpisivanje sporazuma kojim se svi budući poslanici sa područja Jablaničkog okruga obavezuju da u Skupštini Srbije bar jednom mesečno govore o problemima građana tog kraja.
Kandidat DS-a za narodnog poslanika sa teritorije Leskovca Miodrag Miladinović rekao je da taj sporazum treba da potpišu svi kandidati za poslanike, bez obzira iz koje su stranke, i da neće biti politički. "Sporazum bi imao nekoliko tačaka. Recimo da se poslanici obavežu da bar jednom mesečno u Skupštini Srbije govore o aktuelnim problemima u Leskovcu i Jablaničkom okrugu, da sa konkretnim predlozima pozivaju investitore da ulažu na našem području i da daju predloge kako rešiti konkretne probleme", rekao je Miladinović. On je potvrdio da su se kandidati za poslanike većine partija složili oko sporazuma i da se očekuje još odgovor iz Srpske napredne stranke. Demokrate su najavile da će u petak, 21.februara, u Leskovcu održati predizbornu konvenciju na kojoj će učestvovati lider DS-a Dragan Đilas i predsednik Nove stranke Zoran Živković.
