> Izvor: B92
> Datum: nedelja 16.02.2014
> Rubrika: info_politika
> Naslov: Mladi DS i SNS o kulama i kartonima
> Članak:

Beograd -- Omladina DS smatra da bi vlast SNS "zasnovana na lažnim obećanjima mogla da padne kao kula od karata". Omladina SNS odgovara da je DS pravila "kulu od kartona".
Demokrate su poručile da neće dozvoliti da zemlju vode oni koji na probleme mladih odgovaraju istom brzinom kao što otvaraju, dugo najavljivanu, Kancelariju za brze odgovore. Ubrzo nakon njihovog performansa, usledio je novi stranački obračun saopštenjima.
"Građani znaju da se vlast zasnovana na lažnim obećanjima može srušiti vrlo lako kao kula od karata", rekla je predsednica omladine DS Jovana Jovanović na Trgu Republike gde su mlade demokrate gradile kulu od karata, koja simbolizuje vlast SNS, a na čijem vrhu je bilo obećanje - Kancelarija za brze odgovore. Jovanović je poručila da Demokratska omladina neće dozvoliti da na vlast dođu oni koji ne znaju da je Vlada tu zbog građana, da ih štite, a ne da bi njima upravljali. "Nećemo dozvoliti da Srbiju vode oni koji su dozvolili da se 10.000 dece hrani u narodnim kuhinjama, da u Srbiji ima 300.000 mladih nezaposlenih, da ministar omladine nijednom rečju ne pominje tako veliki problem", rekla je Jovanovićeva. Predsednik Izvršnog odbora DS Vladimir Kuzmanović poručio je da je demokratska omladina tu da ukaže na sva neispunjena obećanja SNS. "Dok su delili odlikovanja i obećanja građani su znali da se od toga ne živi, dok su obećavali kanal do Egejskog mora, mi smo gradili mostove, dok maštaju o Beogradu na vodi mi smo promenili izgled glavnog grada - renovirali Bulevar, gradili mostove, obnavljali fasade", kazao je Kuzmanović. Kuzmanović je poručio ako znamo koliko su pričali o Kancelariji za brze odgovore, građani samo mogu da zamisle koliko brzo će odgovoriti na probleme mladih. Omladina DS delila je građanima štampane materijale sa "100 razloga za vanredne izbore", među kojima su obećanja za manje račune za struju - umesto kojih su stigli milionski, ukidanje pretplate, povećanje PDV-a, dovođenje do bankrota većine opština...

Kako je saopštila omladina SNS, ta stranka je "veoma iznenađena" što DS spominje "kulu od karata", kada "svi znaju da su upravo oni zadužili Beograd za nekoliko stotina miliona evra, u korsti tajkuna i u njihovu ličnu korist". "Građani su dobili 960 miliona evra duga i katastrofalne projekte, kao što su BusPlus i rekonstrukcija Bulevara kralja Aleksandra", navodi se u saopštenju. Dodaje se da su Dragan Đilas i DS napravili istinsku kulu od kartona u Novom Beogradu, maketu Terazija, "koja je koštala građane Beograda 62 miliona dinara". Naprednjaci navode da je to paradigma onoga "kako jeste i kako bi Đilas vodio Beograd i Srbiju".

Demokratska omladina je odgovorila na saopštenje SNS pitanjem "da li je Srbiji potreban lider koji za dve godine nije ispunio nijedno obećanje koje je najavio građanima u prošloj kampanji?" DS je upitao i da li je Srbiji potreban lider koji je "20 godina vodio politiku sukoba i ratova, cenzure i kažnjavanja medija" i koji je progledao posle 20 godina zabluda, dok su mladi plaćali njihovu cenu. Demokrate su ponovile i deset pitanja među kojima su i gde je Kancelarija za brze odgovore, gde su fabrika Mubadale i ugovor sa Etihadom, gde su stotine milijardi investicija, radna mesta za mlade koji nisu članovi SNS i zašto se "umesto Maršalovog plana kažnjavaju građani Srbije kroz povećanje PDV, smanjenje plata i otputštanje radnika".
