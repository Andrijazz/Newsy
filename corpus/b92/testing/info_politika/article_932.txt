> Izvor: B92
> Datum: sreda 19.02.2014
> Rubrika: info_politika
> Naslov: SNS: MUP je koruptivan
> Članak:

Beograd -- Ministarstvo unutrašnjih poslova označeno kao koruptivno zbog velikog broja ljudi koji su došli "radi uhlebljenja", izjavio funkcioner SNS Ljubiša Milanović.
Milanović i potpredsednik SNS-a i ministar pravde u ostavci Nikola Selaković posetili su štandove stranačkih aktivista u beogradskoj opštini Zvezdara, i tom prilikom kazali novinarima da borba protiv korupcije predstavlja "simbol vlasti SNS-a u prethodnih godinu dana".
Selaković je ocenio da je ta stranka u prethodnom periodu pokazala da "nije sve isto" kao pre njenog dolaska na vlast, i da će SNS nakon izbora 16. marta predstavljati još veći "zamajac promena i reformi". Milanović je ocenio da rad srpske policije "prate mnogi problemi" i da će naprednjaci učiniti sve da u MUP-u "na površinu izbiju mladi, nekorumpirani ljudi, zajedno sa starijim ljudima koji će ih voditi". "Policija je postala spor mehanizam zato što su nagomilani ljudi na određenim mestima gde nemaju funkciju i ne rade deo koji treba da rade. Policiju čini operativan rad, a ne sedenje u kancelariji, skidanje vesti iz novina i bavljenje njima", kazao je Milanović. Ministar pravde u ostavci je istakao da je osim borbe protiv sistemske korupcije takođe važna i borba protiv "svakodnevne korupcije, s kojom se susreće gotovo svaki građanin u Srbiji". "Jedan od načina kako smo to radili do sada jeste i zakonodavna aktivnost. Zakon o prekršajima počeće da se primenjuje od 1. marta, i to je zakon koji će suzbijati korupciju na nivoma gde građanin, u potrazi za zdravljem, dozvolom za rad i onim što mu je svakodnevna potreba dolazi u iskušenje da podmiti nekoga", kazao je Selaković. On je dodao da je u pripremi nacrt Zakona o inspekcijskom nadzoru, i da će se on naći u setu zakona koje će Skupština Srbije razmatrati na proleće.
