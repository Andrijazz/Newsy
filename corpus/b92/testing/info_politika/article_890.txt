> Izvor: B92
> Datum: utorak 18.02.2014
> Rubrika: info_politika
> Naslov: Dačić: Izbori ne ometaju put ka EU
> Članak:

Beograd -- Srbija će učiniti sve da je izbori ne ometu u evrointegracijama, poručuje Dačić. Plan Grčke da Srbija otvori što više pregovaračkih poglavlja, kaže Venizelos.
Srbija će učiniti sve da je izbori ne ometu u procesu evrointegracije kako bi ostvarila cilj i 2020. postala članica EU, izjavio je danas u Beogradu predsednik vlade Srbije u ostavci Ivica Dačić.
"Učinićemo sve, iako su izbori u toku, da Srbija ne zaostaje u procesu evrointegracije, a to znači da izbori ne ometu ono što Srbija treba da učini na putu ka EU, odnosno reforme i sprovođenje sporazuma sa Prištinom", rekao je Dačić posle razgovora sa šefom grčke diplomatije Evangelosom Vanizelosom, čija zemlja predsedava EU. On je istakao da Srbija želi da do 2018. ispuni sve tehničke preduslove i kriterijume kako bi 2020. mogla da postane članica EU. Venizelos, koji je i predsedavajući Saveta ministara EU, posle razgovora je istakao da će početak pregovora i ulazak Srbije u EU biti od ključnog značaja za stabilnost zapadnog Balkana, izrazivši zadovoljstvo što su pregovori formalno počeli 21. januara, u vreme grčkog predsedavanja EU. On je rekao da je plan rada Grčke, tokom njenog mandata na mestu predsedavajuće Uniji u prvoj polovini ove godine, da Srbija u pristupnim pregovorima otvori što više pregovaračkih poglavlja kako bi što brže napredovala i 2020. godine mogla da se priključi Uniji. "Pregovori se ne odnose samo na politička, već i tehnička pitanja i Grčka je spremna da pruži Srbiji svu tehničku pomoć na tom putu", rekao je Venizelos. "Mi ćemo učiniti sve da se tokom grčkog predsedavanja EU otvori što više poglavlja u (pristupnim) pregovorima (između Srbije i EU) kako bi pregovori što brže napredovali i kako bi Srbija mogla da se priključi EU do 2020. godine", rekao je Venizelos na zajedničkoj konferenciji za novinare posle sastanka s Dačićem. Atina će, prema nejgovim rečima, i po isteku mandata predsedavajućeg EU, učiniti sve da se ritam pregovora sa Srbijom zadrži na visokom nivou. Venizelos je ocenio da su proces pristupanja EU i priključenje Srbije od presudnog značaja za stabilnost Zapadnog Balkana. Dačić i Venizelos su se složili da Srbija i Grčka imaju izuzetno dobre i bliske odnose, a premijer Srbije je ocenio da je Grčka "možda najveći prijatelj Srbije u EU" i izrazio je zahvalnost Atini na razumevanju i podršci koju je uvek pružala Beogradu. Podsećajući da je Grčka treći direktni investitor u Srbiji, sa oko dve milijarde evra investicija, Dačić i Venizelos su se založili za dalje unapređenje privredne saradnje, kao i za traganje za zajedničkim interesima radi jačanja celog regiona. Venizelos je saopštio i da je dogovoreno da u drugoj polovini ove godine bude održan sastanak dveju vlada.

Venizelos je posetu Beogradu počeo sastankom s predsednikom Srbije Tomislavom Nikolićem, a tokom dana će razgovarati i sa šefom diplomatije Ivanom Mrkićem. Predsednik Nikolić je, posle susreta sa Venizelosom, izjavio je da naša zemlja želi da uspostavi ekonomski sistem po standardima EU i da krene svom snagom u reforme."Kada se nakon izbora formira nova Vlada, njen prioritetni zadatak moraće da bude zapošljavanje građana", rekao je Nikolić tokom susreta sa Venizelosom. Prvi potpredsednik Vlade Aleksandar Vučić i predsedavajući Saveta ministara EU, šef grčke diplomatije Evangelos Venizelos, razgovarali su danas u Beogradu o daljem napretku Srbije na putu evropskih integracija, situaciji u regionu i bilateralnim i prijateljskim odnosima dve zemlje. Vučić se zahvalio na podršci koju je, tokom prve medjuvladine konferencija 21. januara, kojom su zvanično otpočeli pristupni pregovori Srbije i EU, Grčka, u svojstvu predsedavajuće EU, pružila Srbiji, saopštila je vladina Kancelarija za saradnju s medijima. "Znam da ćete se potruditi da olakšate put Srbije ka Evropi, jer će to obezbediti stabilnost celog regiona. Zato je Vlada Srbije zahvalna na podršci koju dobija od Grčke svih ovih godina", istakao je Vučić. Venizelos je naglasio da dolazi kako bi preneo poruku podrške i ohrabrenja za dalju evropsku perspektivu i reformski proces u Srbiji, ali i da potvrdi odlične veze prijateljstva i saradnje koje godinama povezuju Srbiju I Grčku, navedeno je u saopštenju.
Pomoć oko Makedonije Venizelos je rekao da očekuje pomoć predsednika Nikolića u vezi rešavanja spora koji Grčka ima sa bivšom jugoslovenskom Republikom Makedonijom, s obzirom na to da je predsednik Srbije lično mnogo doprineo oko uspostavljanja stabilnosti i prijateljskih odnosa naše države sa svim zemljama u regionu.
Pomoć oko Makedonije
Venizelos je rekao da očekuje pomoć predsednika Nikolića u vezi rešavanja spora koji Grčka ima sa bivšom jugoslovenskom Republikom Makedonijom, s obzirom na to da je predsednik Srbije lično mnogo doprineo oko uspostavljanja stabilnosti i prijateljskih odnosa naše države sa svim zemljama u regionu.
Potpredsednik Vlade Grčke izrazio je zadovoljstvo otpočinjanjem pristupnih pregovora Srbije sa Evropskom unijom i ponudio pomoć i podršku Grčke pri prelaženju poglavlja u pregovorima. On je rekao da je evropska perspektiva naše zemlje pođednako važna za ceo region, kao što je važna i za Srbiju. Venizelos je predsedniku Nikoliću preneo pozdrave predsednika Grčke Karolosa Papuljasa. Venizelos je juče, u intervjuu Tanjugu oči posete, izjavio da dolazi kako bi preneo poruku podrške i ohrabrenja za dalju evropsku perspektivu Srbije i reformski proces u zemlji. "Istovremeno, u svojstvu potpredsednika Vlade i ministra spoljnih poslova Grčke, dolazim kako bih iznova potvrdio odlične veze prijateljstva i saradnje koje povezuju naše zemlje već godinama", rekao je Venizelos. Venizelos u Srbiju dolazi u okviru posete regionu zapadnog Balkana. Ministarstvo spoljnih poslova Grčke navelo je ranije da će Venizelos posle razgovora sa srpskim zvaničnicima otputovati za Podgoricu. Prema planu turneje, šef grčke diplomatije će u sredu boraviti u BiH, istog dana posetiće i Prištinu, a u četvrtak će biti u Skoplju i Tirani. Grčka, koja tradicionalno podržava napredak regiona zapadnog Balkana ka članstvu u EU, 1. januara ove godine preuzela je šestomesečno predsedavanje EU. Venizelos je, posle prve međuvladine konferencija 21. januara koja je označila zvanično otpočinjanje pristupnih pregovora Srbije i EU, obećao da će se Grčka, u svojstvu predsedavajuće EU, potruditi da olakša put Srbije ka Evropi.


