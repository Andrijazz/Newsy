> Izvor: B92
> Datum: ponedeljak 17.02.2014
> Rubrika: info_politika
> Naslov: "Ne čudi što Palma burno reaguje"
> Članak:

Beograd -- Lider LDP Čedomir Jovanović izjavio je da ga ne čudi što Dragan Marković Palma burno reaguje kad se pomene ubistvo novinara Milana Pantića.
Predsednik Jedinstvene Srbije Dragan Marković - Palma pozvao je predsednika Liberalno deokratske partije Čedomira Jovanovića da zajedno odu na poligraf.
Jovanović je saopštio da ga "ne čudi što jagodinski olimpijac pominje i još neka ubistva, to govori da ubistva pomno prati i da se u njih prilično dobro razume". "Pošto sa savešću očigledno nema problema, mora biti da je u pitanju podsvesni strah od toga što će, kada uskoro ostane bez vlasti, ostati i bez zaštite svog koalicionog partnera, ministra policije Ivice Dačića. Reakcije koje otkrivaju njegovu podsvest poznate su - histerija koju je pokazivao povodom organizacije Prajda jasan je pokazatelj njegovih najdubljih želja i strahova da se one ne otkriju", naveo je Jovanović u pisanoj izjavi. Poziv Markovića da odu na poligraf, Jovanović je ocenio kao besmislen. "Što se poligrafa tiče, verujem da u skoroj budućnosti jagodinskog Kim Džong Una čeka suočavanje sa svim metodama policijskog ispitivanja i istrage. To je jedina pozadina besmislenog pozivanja da odgovaram na pitanja rođaka jagodinskog Ujaka Festera, pa da se na poligrafu smaram odgovaranjem na laži koje se godinama plasiraju protiv mene. Na sve te laži bezbroj puta sam odgovorio, uključiv svojevremeno svedočenje pred Anketnim odborom Skupštine Srbije. Kad je poligraf u pitanju, Dragan Marković i ja moramo da budemo na različitim stranama te naprave, kao što smo bili onog 12. marta kad je on slavio uz skute Koštunici i Legiji, dok su mene pokušavali da ubiju. Izbori šesnaestog marta će odlučiti ko ide pred poligraf a ko ne, ko će čistog obraza pred učesnike studentskog protesta, a ko će vežbati za Prajd u ćelijama nekog zatvora", rekao je Jovanović.
