> Izvor: B92
> Datum: ponedeljak 17.02.2014
> Rubrika: info_politika
> Naslov: Jovanović: Nisam za rat, već za rad
> Članak:

Beograd -- Lider LDP Čedomir Jovanović poručio je da neće da ratuje u kampanji, već da radi sa "svima koji su spremni da rade".
Jovanović je naveo i da je sada vreme za LDP, jer su "svi ostali dosad pokazali šta znaju".
"To je moja poruka Vučiću i čitavoj zemlji. Neću da ratujem u kampanji da bih dokazivao svoju vrednost, već da radim sa vama. Ko god je spreman da radi, neka zna da će imati saveznika u poslu o kom mi govorimo, ali ne partnera u koaliciji da bi se zemljom vladalo", rekao je on.
On je na izbornoj konvenciji u Beogradu naveo da ne zna kako će izgledati buduća vlada, ali da zna da LDP nikada neće praviti kompromise oko suštinskih ideja. "Izgubili smo vreme koje moramo da nadoknadimo. Dosta je ratova, neka nas vode najbolji i najsposobniji, a kada budu važila takva pravila, zemlju ćemo voditi mi" istakao je lider LDP. Prema njegovim rečima, vrednost politike LDP nije u idealima već u činjenici da je vreme za nju i zato je 16. mart šansa koju će iskoristiti. "Mi smo politička greneracija koja ima pravo i obavezu da pored Dana državnosti imamo i svoju državu", zaključio je lider LDP. Jovanović je dodao da niko osim LDP nema sposobnost koja je preko potrebna sprskoj politici i pozvao građane da izađu 16. marta i na gradske i na republičke izbore. Prema njegovim rečima, 5. oktobra 2000. godine započet je veliki posao, a svi veliki poslovi mere se velikim žrtvama, što je 12. mart 2003. godine i dokazao. "Nasledili smo ogroman dug, penzionerima smo dugovali 36 penzija, ali smo rešili taj problem i zato je srušena naša vlada. Vreme je za LDP, jer su svi drugi probali više puta i nisu uspeli, nemamo šta da izgubimo osim naših života", rekao je Jovanović i poručio građanima da se "ne plaše onoga što je šef socijalista Ivica Dačić rekao juče u Novom Sadu". "Neka se ne plaše, neće ih pojesti reforme, već ekonomska beda", naglasio je on. Jovanović je kritikovao one koji su, kako je naglasio, opljačkali zemlju, preko "Galenike" i banaka, i dodao da narod ne mogu da vode neradnici i najnesposobniji. Lider Jovanović bio je oštar i prema Dačiću, (Borisu) Tadiću, Vučiću i drugima. On je istakao da je SPS bio na vlasti do 2000. godine i od 2003. godine do danas, da nije dao ništa novo i da umesto kampanje sada pevaju, a kada ne pevaju vređaju. DS, dodao je, treba prvo sebe da dovede u red, a SNS je dve godina na vlasti, a pomešani sa SPS i sami kažu da nije bilo dobro. "Zato je vreme za LDP. Izbori 16. marta treba da budu dan Srbije, bez gneva da kažemo Tadiću gde mu je mesto, da mu je mesto pred svojim narodom i da mu kaže sve ono što je prećutao osam godina koliko je bio na vlasti, pa i to da je LDP bio u pravu", rekao je Jovanović. On je dodao: "Neka ne predaju svoje živote Vučiću, čak iako im on to traži, jer vaš život i naš život drugi mogu uništiti, ali ga samo mi možemo učiniti vrednim." Predsednik SDU Žarko Korać, koji je takođe na listi LDP, rekao je da se predstojeći izbori održavaju u senci gladi, ocenivši da su oni koji su sada na vlasti nesposobni da Srbiju vode u budućenost, ali da im se priznaju napori učinjeni da Srbiju približe Evropi i rešavanju kosovskog problema. Srbija grca u ekonomskim problemima, a SNS nije predstavio svoj tim, dodao je Korać i naveo da "iza buke i besa nema ekonomskog programa i ne zna se ko su ljudi sa kojima Vučić misli da radi". "Neko hoće u zemlji prosvećeni apsolutizam, na Balkanu brzo otpadne ono što je prosvećeno, a ostane apsolutizam", primetio je Korać. Kao obrazac koji Srbiji ne dozvoljava da ide u budućnost, lider SDU naveo je primer bivšeg ministra privrede Saše Radulovića, za kojeg je rekao da je od heroja za 24 sata postao neprijatelj i kriminalac. Kandidata LDP za gradonačelnika Željko Ožegović izneo je svoj program koji će sprovesti ukoliko bude izabran za gradonačelnika, a kao prioritete naveo je bezbednost, zapošljavanje, razvoj kulture i program Beograd kulturna prestonica Evrope do 2020, godine, a nije zaboravio ni kuće ljubimce. "U ovom gradu žive i mnogi kućni ljubimci i radićemo na stvaranju uslova za njihov normalan život", rekao je Ožegović.


