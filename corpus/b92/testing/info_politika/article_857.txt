> Izvor: B92
> Datum: ponedeljak 17.02.2014
> Rubrika: info_politika
> Naslov: Vučić: Promeniti obrazovni sistem
> Članak:

Beograd -- Prvi potpredsednik vlade Aleksandar Vučić rekao je da obrazovni sistem u Srbiji treba da bude tržišno orijentisan i da bi trebalo iskoristiti iskustva uspešnih.
Lider SNS je tokom posete američkoj kompaniji NCR rekao da je jedan od problema u Srbiji obrazovni sistem i da to ne može brzo da se reši, ali da su potrebne promene tokom kojih bi se trebalo ugledati na one koji su ih uspešno sproveli.
Vučić je rekao da u Srbiji žive visokoobrazovani mladi ljudi koji se razumeju u informatičke tehnologije i logistiku i znaju šta treba da urade u tim oblastima i kako da primene svoje znanje. On je rekao da će u kompaniji NCR biti do kraja godine zaposleno dve hiljade ljudi i poručio je da će Srbija biti dobro mesto za strane investicije. Vučić je zahvalio američkom ambasadoru i predstavnicima te kompanije, u kojoj je trenutno 900 zaposlenih, na tome što su otvorili regionalni centar u Beogradu. "Ponosni smo što kao država pomažemo ovakve poslove i do kraja godine ovde treba da radi dve hiljade visokoškolovanih ljudi", rekao je Vučić. On je istakao da je Vlada Srbije spremna da pomogne svim stranim kompanijama koje posluju u Srbiji kroz podsticaje za zapošljavanje i poreske olakšice. "Srbija će biti dobro mesto za investitore, nećemo ih izbacivati, niti odbijati, već, naprotiv, privlačiti", rekao je Vučić, i istakao da će vlada reagovati brzo kako bi obezbedila uslove za zapošljavanje mladih.

Vučić je rekao i da će nadležni organi obaviti posao gde god da postoji sumnja da se krije zločin ili se nalaze neki novi motivi. Vučić je novinarima u Beogradu rekao da ne želi da komentariše izjavu izvestioca Evropskog parlamenta za Srbiju Jelka Kacina o dokumentaciji u vezi sa atentatom na premijera Srbije Zorana Đindjića 2003. godine. Kacin je izjavio da je obavešten da postoji dodatna dokumentacija "van Srbije" koja je vezana za pozadinu atentata na Đindjića, što može biti iskorišćeno ako nova istraga bude pokrenuta.


