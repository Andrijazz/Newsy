> Izvor: B92
> Datum: petak 21.02.2014
> Rubrika: info_politika
> Naslov: SNS: Pretučeni aktivisti u Inđiji
> Članak:

Beograd -- Srpska napredna stranka saopštila je da su njeni aktivisti "brutalno pretučeni i opljačkani u Inđiji".
"Ovaj skandalozni incident prijavljen je policiji. Apelujemo na nadležne državne organe da hitno reaguju i pronađu počinioce i nalogodavce. Najoštrije osudjujemo fizičko obračunavanje i podsećamo da svako ima pravo na javno izražavanje svojih političkih stavova", navodi se u saopštenju.
Dodaje se da je upravo zbog takvih incidenata bitno da građani izađu na izbore 16. marta. "Jednom zauvek moramo da se opredelimo da li će ovi događaji ostati naša svakodnevnica, ili ćemo ih ostaviti u prošlosti i krenuti da stvaramo modernu, pristojnu i uređenu državu", navodi se u saopštenju SNS-a. O događaju je obavešteno Osnovno javno tužilaštvo u Staroj Pazovi, saopštila je policija u Sremskoj Mitrovici. U toku je rad na identifikaciji napadača i utvrđivanju svih okolnosti vezanih za ovaj događaj, nakon čega će biti podnete prijave, navodi se u saopštenju. Srpska napredna stranka ranije danas najoštrije je osudila fizičko obračunavanje, uz podsećanje da svako ima pravo na javno izražavanje političkih stavova. SNS je istakla da su izbori deo demokratskog procesa u kojem se ljudi izjašnjavaju o budućnosti zemlje i da je, upravo zbog incidenata kao što je današnji, bitno da građani izađu na izbore 16. marta. "Jednom zauvek moramo da se opredelimo da li će ovi događaji ostati naša svakodnevnica ili ćemo ih ostaviti u prošlosti i krenuti da stvaramo modernu, pristojnu i uređenu državu", naveo je SNS.
