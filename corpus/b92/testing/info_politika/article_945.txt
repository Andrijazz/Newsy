> Izvor: B92
> Datum:  
> Rubrika: info_politika
> Naslov: Dveri: Vučićeva borba je laž
> Članak:

Šabac -- Nosilac liste pokreta Dveri Boško Obradović rekao je da je borba protiv korupcije i kriminala u Srbiji laž vladajuće stranke.
"Borba protiv kriminala i korupcije Aleksandra Vučića je laž. Dokaz tome je da za godinu i po dana nije završen nijedan sudski postupak i da se na višegodišnjim robijama na osnovu pravosnažnih presuda ne nalazi nijedan političar ili tajkun koji je opljačkao i ojadio Srbiju u protekle 23 godine", rekao je Obradović na predizbornom skupu u Šapcu.
On je naglasio da Dveri jedine predlažu istinsku borbu protiv kriminala i korupcije kroz donošenje Zakona o ispitivanju porekla imovine svih političara i tajkuna od 1989. godine. Obradović je na skupu pitao da li je moguće da za godinu i po dana vladajuće stranke nisu mogle da pregledaju diskove o povezanosti Ivice Dačića sa šefovima mafije, kao i da prvi potpredsednik Vlade nikada nije odgovorio na pitanje da li je njega Mišković finansirao dok je bio član Srpske radikalne stranke (SRS). Obradović je govorio pred članovima i simpatizerima pokreta Dveri u okviru kampanje koju ta stranka predstavlja u poznatim srpskim kafanama, jer je kako su u toj stranci objasnili, "kafana jedina institucija koja je i dalje živa u Srbiji".
