> Izvor: B92
> Datum: sreda 19.02.2014
> Rubrika: info_politika
> Naslov: URS: Sačuvati Gradić Pejton
> Članak:

Beograd -- Kandidatkinja URS-a za gradonačelnicu Beograda Suzana Grubješić potpisala je peticiju za očuvanje zanatskog centra Gradić Pejton.
Ona je istakla da Gradiću Pejton treba vratiti stari sjaj.
"Zanatski centar Gradić Pejton treba zaštititi kao ambijentalnu celinu, a nikako rušiti, jer je za ovih 40 godina Pejton postao ne samo simbol Čubure i Vračara, već i celog Beograda", rekla je Grubješić.
Prema njenim rečima, umesto da propada zbog nerešenog statusa, treba sačuvati taj simbol Beograda koji je imao dušu. "Stari zanati koji ovde još opstaju takođe su deo tradicije ovoga grada, a bez tradicije nema ni modernog. Želja Beograđana, a već ih je 20.000 koji su potpisali peticiju za Pejton, za mene je obaveza koju ću, ako budem u prilici, ispuniti", istakla je Grubješić. Kako je rekla, interesi investitora, novac i razvoj donose dominaciju betona, čelika i stakla, ali u tome treba imati meru, a upravo očuvanjem drvenog, toplog i lepog Pejtona pokazaćemo da imamo smisla za tu meru.
