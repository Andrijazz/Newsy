> Izvor: B92
> Datum: petak 21.02.2014
> Rubrika: info_politika
> Naslov: "Rasvetliti sve zločine u Sandžaku"
> Članak:

Beograd -- Predsednik SDA Sulejman Ugljanin ocenio je da je klima u društvu zrela da se rasvetle "politički motivisana ubistva i drugi zločini u Sandžaku".
Ministar u odlazećoj Vladi je u saopštenju izrazio zadovoljstvo što se javnost "konačno zainteresovala za slučaj o kojem je punih pet godina pričao na sednicama vlade".
Centrala SDA je juče od državnih organa zatražila da pokrene postupak protiv predsednika Socijaldemokratske partije Srbije (SDPS) i takodje ministra Rasima Ljajića zbog "podstrekivanja i saučesništva u pripremanju i izvršavanju zločina". SDA je u saopštenju optužila Ljajića da je odgovoran za ubistvo njenog odborničkog kandidata Ruždije Durovića tokom lokalnih izbora septembra 2006. godine. Ta stranka traži da se pokrene istraga o sukobu iz 2009. godine u zgradi Gradske uprave Novog Pazara, kada je došlo i do upotrebe vatrenog oružja, pa je ranjen jedan od saradnika Sulejmana Ugljanina. "Nadležni državni organi treba da pokrenu istragu protiv tadašnjeg gradonačelnika Mirsada Djerleka, njegovog pomoćnika Fevzije Murića i nepoznatih lica za neovlašćeni upad u službene prostorije SDA Sandžaka i oružani napad na predsednika i ministra u Vladi Srbije Sulejmana Ugljanina, članove najviših organa stranke, rukovodstva gradskog odbora SDA Sandžaka iz Novog Pazara i članove biračkih odbora stranke", navodi se u saopštenju. Ta partija tvrdi da ima ključne dokaze i izjave saučesnika i svedoka koji su izrazili spremnost da o svemu svedoče pred sudom. Kako se navodi u današnjem saopštenju, Aleksandar Vučić, vicepremijer vlade u ostavci i lider SNS sa kojom je SDPS u koaliciji, ozbiljno je krenuo da se obračunava sa svima onima koji su se bavili kriminalnim radnjama. "On (Vučić) je dokazao da ga interesuje samo pravda, bez obzira da li se radi o članovima njegove stranke, koalicionim partnerima ili članovima opozicije. Iskreno verujem da će se tako odnositi i prema ovom postupku", navodi se u Ugljaninovom saopštenju.
