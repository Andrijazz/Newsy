> Izvor: B92
> Datum: subota 15.02.2014
> Rubrika: info_politika
> Naslov: Jovanović: LDP se bori protiv krize
> Članak:

Beograd -- Predsednik Liberalno demokratske partije (LDP) Čedomir Jovanović izjavio je danas da se LDP bori protiv krize, a ne protiv ostalih političkih lidera.
"Kad bih rekao da se borimo protiv Dačića, Vučića, Dinkića, Tadića, svih drugih koji se nalaze pored nas u politici, onda bismo bili kao i oni, trošili bismo energiju koju društvo gotovo i da nema. Borimo se protiv krize", rekao je Jovanović u Kupinovu kod Pećinaca, a saopštio LDP.
Jovanović je istakao da bi Srbiju trebalo da vode ljudi koji su oduvek znali šta je za nju dobro. "Što se nas tiče, mislim da u tom prostoru ima mesta i za LDP, ali nijedna stranka sama nije zemlju promenila, to možemo da učinimo kroz dogovor sa onima koji u zemlji žive", rekao je Jovanović. "Kriza je drugo ime za Srbiju i za svakog od nas. U krizi smo rođeni, u njoj odrasli, stekli porodice, u krizi sad rastu naša deca. Mislim da je jako važno reći da nisu u pravu oni koji život u Srbiji opisuju kao život u kom nas je iznenada u našim planovima, koji su bili sjajni, omela kriza koja je u Srbiju stigla negde sa Vol strita. Znamo šta treba da se uradi. Treba da radimo zajedno jedni s drugima, tako što ćemo podržati one koji su bolji od nas, od njih učiti i previše ne filozofirati i pričati prazne priče. Svakom je danas u svetu teško. Oni koji su bolji krenuli su događajima u susret, da je Srbija 2008. godine uradila ono što smo im mi tada predlagali, danas bi bilo lakše. Kriza bi se merila manjom cenom nego što je ova koju sada plaćamo. Pošto nije tad bilo pameti, hajde sada da je pronađemo. Verujem u naše društvo", rekao je Jovanović. "Postoji puno planova koje želimo da ostvarimo i u agraru, ekonomiji u celini, želimo da promenimo društvene odnose, izgradimo institucije, donesemo zakone koji će regulisati naše međusobne odnose, utvrdimo prava, obaveze, a onda dođemo do tačke u kojoj će zaista biti realno da pogledamo sebe i pitamo "šta se buniš, živiš onako kako si zaslužio, odnosno, onako kako radiš". To je poruka Srbiji", dodao je Jovanović. "Otišli smo stranputicom krajem osamdesetih. Ne bismo smeli opet na taj put da krenemo, ne zbog nas, nego su u međuvremenu stigla naša deca i moramo o njima da mislimo. To je jedini ozbiljan motiv - učiniti budućnost Srbije sigurnom", rekao je lider LDP. On je kazao da je vreme da LDP dobije priliku da radi ono što je govorio i predlagao drugima da rade. "Svima su puna usta velikih priča, ali ono što im oduzima pravo da u ovoj kampanji nastupaju kao i u svim dosadašnjim je činjenica da su probali i nisu uspeli", zaključio je Jovanović.
