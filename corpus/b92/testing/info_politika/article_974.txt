> Izvor: B92
> Datum: petak 21.02.2014
> Rubrika: info_politika
> Naslov: Vučić: Moramo osvojiti 50% glasova
> Članak:

Novi Sad -- Lider SNS Aleksandar Vučić poručio je na mitingu u Novom Sadu da naprednjaci moraju osvojiti 50 odsto glasova, jer u protivnom neće moći da sprovode reforme.
"Bez vaše pomoći i podrške ne možemo i ne bismo mogli da uradimo ništa.Vaša podrška ključ je bilo kakvog uspeha i nade. Izborna kampanja nikada kraća, a izborni rezultat nikada važniji. Morali smo da raspišemo izbore, ali nećemo imati vlast i nećemo moći da sprovedemo reforme ako ne dobijemo 50 odsto glasova", rekao je Vučić.
"Nemojte da mislite da je to lako, jer će se i šuto i rogato udružiti da bi pokazalo i pokušalo da stvari vrati unazad. Svakoga dana im nešto smeta. Mi hapsimo lopove, a ne poštene ljude, i baš me briga koja im je partijska knjižica. Lopovi i kriminalci neće upravljati Srbijom i soliti pamet kako se Srbija leči", poručo je Vučić. "Moja poruka za sve njih danas, za sve koji su govorili da nije kriv onaj ko je uzeo tri miliona evra, ko je dilovao, koji su opljačkali naše banke za milijardu evra, da ih obavestim da ih se nisam nimalo uplašio niti ih se Srbija imalo uplašila", rekao je Vučić i zaključio: "Srbija će ih pobediti sve zajedno koliko god da ih ima". On je istakao da borba protiv korupcije nije samo borba koja predstavlja moralni čin i poručio "tek kada te tajklune i političare i sluge sklonimo sa grbače imaće tek tada naša ekonomija šanse da napreduje i naši radnici da rade, a poljoprivrednici da budu na svojim njivama". Vučić je pozvao danas investitore da dođu u Srbiju i najavio da će samo u naredne dve godine dobiti podsticaje za ulaganja. "U naredne dve godine daćemo poseban podstrek za investitore koji hoće da otvaraju radna mesta. Samo naredne dve godine. Zato treba da požure u Srbiju, jer hoćemo da sklonimo mlade sa ulica, da ih zaposlimo, ali i stručne ljude koji su dobili otkaze, a koji imaju 50 godina i niko im ne nudi posao danas", rekao je Vučić. On je podsetio da borba protiv korupcije nije samo borba koja predstavlja moralni čin, već je od posebnog značaja za napredak ekonomije. Poručivši da tek kad "tajkune sklonimo sa grbače naroda ekonomija će imati šansu da napreduje", on je rekao da je pred nama nekoliko važnih stvari. "Moramo da reformišemo naš sistem. Naši građani su najvredniji i najpošteniji radnici u Nemačkoj i Austriji, tako treba da bude i kod nas", rekao je Vučić i naveo da smo u međuvremenu napravili važne korake ka EU, ali da Srbija ne sme i neće da raskida, već da unapređuje odnose sa Ruskom Federacijom. "Rusiji možemo da ponudimo gotovo sve što proizvodimo. Njihovo tržište može da uzme sve", zaključio je Vuičić. Državna agencija Tanjug prenosi da se tokom govora Vučića na skupu u Novom Sadu na binu popeo jedan građanin, kojeg je obezbeđenje pokušalo da zaustavi, ali da je na insistiranje Vučića pušten na binu. Vučić je rekao obezbeđenju da ga puste, a muškarca koji se popeo na binu zamolio da sačeka dok on završi govor. "Kod nas je moguće i aplaudirati i zviždati i u tome se razlikujemo od ostalih. Ali molim vas da prema onima koji nas ne podržavaju ne pokazujemo mržnju", rekao je Vučić. On je naveo da je posao naprednjaka da rešavaju probleme ljudi, a ne da budu otuđeni od naroda. "Nema šta da neko od obezbeđenja stoji ovde, niti je taj domaćin došao jer je protiv nas", rekao je Vučić osvrćući se na "gosta" i pozvao funkcionere i članove stranke da razgovaraju sa ljudima u Srbiji. "Ne moramo da imamo vlast, ali u Srbiji mora da bude mir i političke stabilnosti, poštovanje za drugačije mišljenje, politike i sve druge ljude", zaključio je Vučić. Kad je završio govor, lider SNS i nepoznati muškarac su se rukovali i razmenili nekoliko reči. Zvanični deo skupa je završen, te neplanirani učesnik nije imao priliku da se obrati sa govornice, jer su mikrofoni bili isključeni.
