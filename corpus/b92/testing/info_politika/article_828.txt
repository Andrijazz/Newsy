> Izvor: B92
> Datum: nedelja 16.02.2014
> Rubrika: info_politika
> Naslov: Dveri počele kampanju u Čačku
> Članak:

Čačak -- Pokret Dveri je kampanju za predstojeće parlamentartne izbore večeras počeo u Čačku, simbolično u najstarijoj kafani u ovom gradu "Car Lazar".
Kako kažu, kafana je jedini deo srpske teritorije koja nije okupiran i odakle su se vekovima unazad dizale bune protiv nepravde.
"Dok će svi drugi ići u arene i kristalne sale, Dveri idu u srpsku kafanu jer je to jedna od najstarijih institucija koja još nije uništena i okupirana. Vojsku skoro da nemamo, akademija je skupina nemih staraca, crkva isto tako a prosveta, školstvo i zdravstvo pri izdisaju", rekao je nosilac izborne liste pokreta Dveri Boško Obradović. On je naveo da je nekoliko dosadašnjih vlada "razorilo krvotok srpske ekonomije" time što je uništilo osam domaćih banaka na čijem čelu su bili najviši funkcioneri vladajućih partija, a potom su novac opljačkanih građana izneli u strane banke. Prva stvar na kojoj će institirati Dveri, ukoliko dobiju poverenje, jeste ispitivanje porekla imovine i njeno oduzimanje, ukoliko ne postoje jasni dokazi da je stečena poštenim radom, dok će sve strane banke u Srbiji biti oporezovane, a novac vraćen u budžet. "Zahvalićemo se strancima i sve snage usredsediti na oživljavanje domaće proizvodnje. Naši privrednici i poljoprivrednici dobijaće 10.000 evra jer novca u budžetu očigledno ima, ali on se daje strancima", naveo je Obradović. Prema njegovim rečima, na ovim izborima za Dveri će glasati pre svega žene, jer one "prepoznaju prave vrednosti". "Za nas će glasati ona kojoj se oduzima 35 odsto od plate kad ode na trudničko bolovanje, ona koja dobija otkaz kada ostane u drugom stanju, i ona koja mora da radi od 9 do 17 sati pa tek u kasnim vecernjim satima da se vrati deci i porodici", kazao je Obradović, dodajući da je za brigu o porodici neophodno formirati posebno ministarstvo. Obradović kaže da već sedmi dan poziva lidera SNS Aleksandra Vučića na direktan televizijski duel. "Aleksandar Vučić je izgubio jedine izbore na kojima je učestvovao pod svojim imenom, a to su oni za gradonačelnika Beograda. On je izborni gubitnik, a danas ima svu vlast u Srbiji", rekao je Obradović, koji smatra da prvi potpredsednik vlade u ostavci nema nijedan konkretan resor, osim, kako tvrdi, kontrole tajnih službi bezbednosti i medija.
