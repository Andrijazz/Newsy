> Izvor: B92
> Datum: utorak 18.02.2014
> Rubrika: info_politika
> Naslov: Jovanović: Promeniti vrh policije
> Članak:

Novi Bečej -- Lider Liberalno-demokratske partije Čedomir Jovanović izjavio je da se LDP zalaže za to da se iz temelja promeni vrh policije.
Kako je rekao, LDP se zalaže za novi Zakon o policiji, da policija služi građanima, a ne političarima ili kriminalcima.
Jovanović je na skupu u Novom Bečeju rekao da je došlo "vreme za Srbiju u kojoj sudovi neće oslobađati monstrume, u kojoj policija neće biti marketinška agencija od koje se očekuje da najavljuje hapšenja ili hapsi, ali tako da tužilaštvo nema slučaj. Vreme je da se više istrage ne vode po tabloidima, dok kriminal i nesigurnost rastu na sve strane. Zato je 16.mart dan u kojem smenjujemo Dačića, a već 17. marta policiju dovodimo u red". LDP je saopštila da je njen lider rekao i da problem bezbednosti na ulicama neće rešiti policajci koje vrh Ministarstva unutrašnjih poslova šalje iz jednog kraja zemlje u drugi. "Policija mora da se bira na opštinskom i regionalnom nivou, rukovodstvo policije treba da biraju same opštine i gradovi. Novosađani treba da biraju svoju policiju, Beograđani svoju, Nišlije svoju", smatra Jovanović. On je rekao da LDP hoće da napravi sistem institucija u Vojvodini, u svakom gradu, koje će im omogućiti da sami čuvaju red i mir u svojoj sredini. "Vojvođani i Novosađani nisu zaslužili da nema pravde i da se poništavaju presude ubicama, da porodice mladih ljudi koji su poginuli zbog nemara ne uspevaju da zadovolje pravdu i da sutra ponovo moraju pravdu da traže na ulicama", rekao je Jovanović.
