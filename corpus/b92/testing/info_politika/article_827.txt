> Izvor: B92
> Datum: subota 15.02.2014
> Rubrika: info_politika
> Naslov: Pastor: Drugačiji utisak o SNS
> Članak:

Beograd -- Lider Saveza vojvođanskih Mađara Ištvan Pastor kaže da ta stranka želi da posle izbora bude deo vlasti, što znači minimum da učestvuje u parlamentarnoj većini.
"O eventualnom učešću u izvršnoj vlasti nemamo jasan stav niti odluku. U ovom momentu nemamo ambiciju da učestvujemo u vladi na nivou potpredsednika, ili ministra, a da li ćemo u budućoj vladi imati državne sekretare, ili druge pozicije u nekim ministarstvima, to je pitanje detalja", navodi Pastor za današnju Politiku.
Na pitanje šta je uticalo da SVM promeni stav prema SNS-u, Pastor navodi da nije promenio stav prema SNS-u, već se "SNS postavio tako da se stiče potpuno drugačiji utisak od onoga od pre dve godine". "Ukupna situacija u zemlji se promenila. Ja sam realpolitičar i ako imam ciljeve, onda moram da idem otvorenih očiju. Ko želi da izigrava slepca i da gura glavu u pesak, neka izvoli", poručio je lider SVM-a.
