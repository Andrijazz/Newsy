> Izvor: B92
> Datum:  
> Rubrika: info_politika
> Naslov: SDPS će tužiti Ugljanina
> Članak:

Novi Pazar -- Član Predsedništva Socijaldemokratske partije (SDPS) Meho Mahmutović najavio je da će tužiti lidera SDA Sandžaka Sulejmana Ugljanina.
Kako je objasnio SDPS će tužiti Ugljanina zbog niza, kako je rekao, "gluposti, laži i političkog prostakluka" koje je izrekao na račun lidera te stranke Rasima Ljajića.
Ugljanin je gostujući na televiziji Pink rekao da su "Ljajićevi drugovi, bliski saradnici, ubijali u Sandžaku Bošnjake". "Za ono što je jutros rekao podnećemo tužbu i pitaćemo ga (Ugljanina) na sudu ko to ubija Bošnjake, zašto je on sedeo pet godina u vladi i ćutao, zašto to tada nije rekao", kazao je Mahmutović na konferenciji za novinare. Ranije je je hvalio Koštunicu i Tadića, a kada je izašao iz vlada optuživao ih da su zajedno sa službama državne bezbednosti razbili Islamsku zajednicu i formirali novu, rekao je Mahmutović, dodajući da je "do juče sedeo u vladi sa Vučićem, Dačićem i Ljajićem, sada je izašao i napada ih, posebno Ljajića". Pošto nema šta da ponudi narodu, jedina tema o kojoj Ugljanin može da priča je Rasim Ljajić, naveo je on, dodajući da je lider SDA svestan "da je prošlost". "Ugljanin je svestan da niko sa njim neće i zato treba da postavi pitanje zašto je ostao sam, zašto nijedna bošnjačka politička stranka, nijedna republička, nijedna manjinska stranka ne želi sa njim da sarađuje", rekao je Mahmutović. Prema njegovim rečima, Ugljanin je ostao sam sa svojim saradnicima i pričom da ima model razvoja Srbije i nerazvijenih područja. "Ako je to model deljenja plastenika i motokultivatora onima koji imaju kafiće, restorane u centru grada, članovima njegove stranke, a ne poljoprivrednim proizvođačima i to znaju svi u Novom Pazaru i Sandžaku", istakao je Mahmutović, dodajući da će to biti, kako je rekao, predmet policijske istrage. "Ugljanin to zna i da ga zato hvata panika. Zna da je politička prošlost, da će se boriti da pređe cenzus, dok je sa druge strane SDP politička budućnost što će i pokazati na predstojećim izborima", rekao je Mahmutović. Predsednik Sandžačke narodne partije Mirsad Đerlek je rekao da je neverovatno da čovek, koji je 25 godina na političkoj sceni u Sandžaku, tako neozbiljno govori o ozbiljnim stvarima. "Hvali se da je zaustavio izgradnju hiruškog bloka u Novom Pazaru vrednog četiti miliona evra", rekao je Đerlek, postavljajući pitanje otkud Ugljaninu pravo da uskrati zdravstvenu zaštitu za oko 150.000 građana Novog Pazara.
