> Izvor: B92
> Datum: nedelja 16.02.2014
> Rubrika: info_politika
> Naslov: "Beograd da bude grad solidarnosti"
> Članak:

Beograd -- Kandidat DSS za gradonačelnika Beograda Aleksandar Popović razgovarao je u knez Mihajlovoj ulici sa građanima o vrednostima glavnog grada.
Popović je poručio da bi Beograd trebalo da bude grad solidarnosti.
"Beograd koji pamtim kada sam bio mlađi, Beograd o kome su mi pričali stariji, imao je jednu važnu vrednost - solidarnost. Solidarnost je razlog zbog koga sam, između ostalog, rešio da budem deo ove kampanje. Želim da pokrenem priču o solidarnosti. Beograd treba da bude grad solidarnosti i dobrih namera", naglasio je Popović. Prema njegovom mišljenju trebalo bi da budemo pažljiviji jedni prema drugima, da mladi više poštuju starije, da svoju decu bez straha vodimo na utakmice. "Beograd je bio grad u kome su nenaoružani prolaznici jurili za atentatorima na jednog stranog ambasadora, želeći da pokažu da je Beograd grad u kome to ne može da se događa. To je duh Beograda, on postoji u svima nama, želim da u ovoj izbornoj kampanji njega povratimo", rekao je Popović, u okviru kampanje za beogradske izbore, koji su zakazani za 16. mart. On je dodao da želi Beograd u kome se stanari iste ulice ili istog kvarta pozdravljaju iako se formalno, možda, i ne poznaju. Popović je istakao da ljudi koji posete Beograd, kažu da se on po nečemu razlikuje od drugih gradova, a razlika je u tome što Beograd ima dušu, saopštio je DSS.
