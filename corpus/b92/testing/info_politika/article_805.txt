> Izvor: B92
> Datum: petak 14.02.2014
> Rubrika: info_politika
> Naslov: "Sramota što ne dižu školu u Stepi"
> Članak:

Beograd -- Lider DS i bivši gradonačelnik Dragan Đilas je u obilasku naselja "Stepa Stepanović" rekao da je "šteta i sramota" da izgradnja škole u naselju još nije počela.
"Sve je bilo spremno da izgradnja počne u novembru, ali radovi još nisu počeli, verovatno će početi tokom kampanje", rekao je Đilas novinarima i naveo da je ideja bila da to naselje sa nekoliko hiljada stanova, dobije školu i da deca od 1. septembra krenu u nju, a najmladji u obdanište koje je takodje, trebalo da bude napravljeno u blizini.
Đilas je naveo i da je završen ceo projekat rekonstrukcije ulice Vojvode Stepe, koja je takođe, kako tvrdi, trebalo da počne još pre dva meseca. "Sredstva za to, kao i za izgradnju škole, su obezbeđena - jedna iz kredita Evropske banke, druga iz budžeta, ali do danas nije izabran izvođač", rekao je Đilas. On je ocenio da se jasno vidi razlika kako se danas vodi Beograd u odnosu na vreme kako je grad vođen u prethodnih pet godina, kada je, kako je naveo, napravljeno devet osnovnih škola, 43 obdaništa "i toliko bulevara i mostova".

Đilas je naveo i da ljudi koji vode grad "očigledno ne shvataju zašto je važno poštovati rokove", navodeći da kada se gradi jedna škola i mnogo drugih ljudi može da dobije posao, a tako se uspevalo i da se broj zaposlenih u Beogradu ne smanjuje. "Očekujem da neki od tih radova počnu u kampanji, ali smatram da je sramota i šteta da obećanje koje je moj tim dao građanima tog naselja, da će radovi početi u novembru, nije održano", rekao je Đilas. Tokom dana se oglasio direktor gradske Agencije za investicije i stanovanje Luka Petrović, koji je rekao da će izgradnja u Stepi početi krajem februara. Funkcioner SNS Aleksandar Jovičić i sekretar beogradskog privremenog veća Goran Vesić odbacili su Đilasove kritike, istakavši da je on "poslednji koji može da drži lekcije".
