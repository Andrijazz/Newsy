> Izvor: B92
> Datum: nedelja 16.02.2014
> Rubrika: info_politika
> Naslov: Dačić: Ja sam premijer s rezultatom
> Članak:

Beograd -- Premijer Srbije i lider SPS Ivica Dačić kaže da je on premijer s jasnim rezultatom u sadašnjosti i da očekuje da na predstojećim izborima prođu bolje nego ikad.
"Ja sam Ivica Dačić, premijer sa jasnim rezultatom, i to u sadašnjosti. Ne želim da se sutra bilo ko sa mnom poredi, želim da uradi više, ako može", kazao je Dačić u intervjuu za "Blic".
On je rekao da očekuje dobar izborni rezultat na izborima, jer ima rezultat, ali i plan. "Vidim sebe u ovim izborima. I tu sam da ljudima ponudim politiku, jasan put i način da i mi živimo kao sav normalan svet. Imam rezultat i imam plan. A posle izbora ću biti baš ono za šta me građani svojim glasovima kandiduju", naveo je predsednik SPS. On je rekao da u je Srbiji "previše ljudi koji hoče normalno da žive, da bi SPS loše prošao na izborima" i da će proći bolje neko ikad. Kako je ocenio, reforme su sada nužnost, jer će bez njih Srbija propasti. "Cela vlada je bila na tom stanovištu i nije bilo nijednog njenog člana koji je bio protiv ili pokušao da ih koči. Radulovićeva ostavka je bila uzrokovana nesrećnim prekidom komunikacije između njega i onih koji su ga predložili. Žao mi je što to nije izbegnuto", objasnio je Dačić. Upitan od koga danas Srbija zavisi, premijer je rekao da zavisimo od nas samih i onoga što ćemo uraditi. "Ja sam uveren da jesmo sposobni, a poslednjih godinu i po dana pokazali smo i da hoćemo. Zato smo i dobili datum, zbog onoga što smo sami radili, a ne zbog Obame, Putina ili nekog drugog za nas u Srbiji mitskog bića. Nema više toga. Sami smo i sami moramo dalje", kazao je Dačić. Komentarišući druge političare, Dačić je rekao da "Vučiću nije lako, tek treba da vidi da je mnogo lakše doći na vlast nego je sačuvati", dok je Nikoliću lako "jer ima Vučića i njega". O predsedniku Demokratske stranke (DS) Draganu Đilasu rekao je da se bori za opstanak, za predsednika Demokratske stranke Srbije (DSS) Vojislava Koštunicu rekao da "ne odstupa", dok predsednik Liberalno demokratske partije (LDP) nije "ništa ozbiljno".
