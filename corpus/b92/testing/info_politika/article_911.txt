> Izvor: B92
> Datum: sreda 19.02.2014
> Rubrika: info_politika
> Naslov: SNS: Đilas nema pravo da se hvali
> Članak:

Beograd -- Srpska napredna stranka ocenila je da bivši gradonačelnik Beograda Dragan Đilas nema pravo da se hvali izgradnjom bilo čega u glavnom gradu.
Potpredsednik Izvršnog odbora SNS Aleksandar Jovičić smatra da lider DS Dragan Đilas "nema pravo da se hvali izgradnjom bilo čega, jer je zadužio Beograd za oko milijardu evra, a time ugrozio izgradnju svega što je započeto, pa i samo funkcionisanje grada".
Ranije danas, Đilas je izjavio da je prethodna gradska vlast počela sve što se trenutno radi u prestonici, a da SNS u poslednja četiri meseca "nije počela nijedan projekat u gradu", niti pokrenula bilo koju javnu nabavku. "Sve što Đilas tvrdi da je on lično radio, zapravo je građeno od para Beograđana, a šta se radilo i kakav je bio kvalitet gradnje saznali smo poslednjih meseci, jer se polako otkriva da su objekti bili preplaćivani, da se urušavaju, prokišnjavaju...",naveo je Jovičić u pisanoj izjavi dostavljenoj medijima. Jovičić je naveo i da Đilas "treba da razume da ništa od objekata nije gradio on, već da izgradnju svega u Beogradu plaćaju građani, koji pune budžet i tako obezbeđuju funkcionisanje grada". "Kada Đilas, koji je u međuvremenu postao milioner, bude gradio neki most ili obdanište od svojih para, slobodno može da se slika pored tog objekta", rekao je Jovičić povodom današnje izjave Đilasa i obilaska gradilišta predškolske ustanove u Bloku 61 na Novom Beogradu. Jovičić tvrdi da "trčanje Đilasa da se slika ispred objekata koje gradi grad Beogad samo pokazuje ono na šta je SNS godinama upozoravala - da on Beograd smatra privatnom imovinom". Jovičić je rekao i da SNS predlaže Đilasu "da svojim novcem izgradi bilo šta, a zatim da se ispred toga slika".
