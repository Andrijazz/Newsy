> Izvor: B92
> Datum: ponedeljak 17.02.2014
> Rubrika: info_politika
> Naslov: "Bolje kočiti nego ići u provaliju"
> Članak:

Kruševac -- Ivica Dačić izjavio da je SPS kočničar reformi ukoliko su reforme usmerene protiv radnika i penzionera, i da je "ponekad bolje zakočiti nego pasti u provaliju".
"Na izborima 16. marta se ne odlučuje ko će biti na kojoj funkciji, već o konceptu zemlje u kojoj želimo da živimo".
"Mi ne želimo da živimo u zemlji gde će biti sve manje radnika, a sve više milionera i milijardera, već u zemlji u kojoj će penzije biti stabilne i povećavati se zato što se povećava broj radnika", rekao je predsednik Socijalističke partije Srbijena predizbornom skupu liste SPS-PUPS-JS u Kruševcu. On je istakao da će uloga te koalicije u vlasti i na političkoj sceni Srbije biti protivljenje konceptu neoliberalne ekonomije, a zaštita interesa radnika, seljaka, penzionera, studenata i svih ostalih koje danas niko ne štiti. "Ako će reforme da idu u cilju uništavanja i ovog broja radnika koji postoji u Srbiji, a danas ih je 800.000 manje nego 2000. godine, ako će da idu ka uvodjenju manjih prava za radnike nego što postoje u Evropi, ako će da idu ka smanjivanju plata, penzija, ka uspostavljanju liberalnog kapitalizma i biti u interesu tajkuna, a ne radnika, mi ćemo biti kočničari", kazao je Dačić u Kruševcu. Kako je objasnio, ekonomska politika mora da se zasniva na socijalnoj pravičnosti, što piše i u Ustavu, i lista okupljena oko SPS neće odustati od toga. Na meti Dačićeve kritike bile su, pre svega, stranke proistekle iz nekadašnjeg DOS-a, koje su, kako je rekao, krive za to što je u Srbiji više ljudi bilo zaposleno posle bombardovanja NATO nego posle njihove vladavine. "To što danas idu u više kolona oni iz takozvanog nekadašnjeg demokratskog bloka, to je sve jedno te isto. Hoće ponovo da prevare građane i da se posle izbora opet ujedine i nastave da uništavaju narod kroz takozvane reforme", rekao je Dačić. Prema njegovim rečima, stranka koje su nekada bile u DOS-u treba da plate cenu, kao što je SPS platila cenu na izborima 2000. godine, jer nije dobro da neko stalno traži novu šansu, a da nije priznao greške iz prošlosti. "Da bi neko vaskrsnuo mora prvo da umre", rekao je Dačić. Osvrćući se na uspehe odlazeće vlade, na čijem je čelu, Dačić je naglasio da je ona postigla istorijski uspeh i Srbiju najviše približila EU. "O tome su svi govorili decenijama unazad, ali Srbija je sa ovom vladom odredila svoj put ka EU čuvajući svoju slobodu i nezavisnost i nacionalne i državne interese", rekao je Dačić.
