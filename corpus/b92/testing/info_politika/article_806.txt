> Izvor: B92
> Datum: petak 14.02.2014
> Rubrika: info_politika
> Naslov: "Napad na Statut, strah od gubitka"
> Članak:

Subotica -- Uzrok napada na Statut Vojvodine i na nacionalne savete nacionalnih manjina u Srbiji jeste strah od gubitka Vojvodine, smatra akademik Tibor Varadi.
Gostujući u Institutu za spoljne poslove Madjarske u Budimpešti, poznati stručnjak medjunarodnog prava istakao je da u Srbiji "kosovska tragedija" predstavlja tešku traumu, imajući u vidu da "ova teritorija ima ogroman simbolički značaj za Srbe".
Prema izveštaju agencije MTI, koju prenosi portal "Vojvodina danas", Varadi je naglasio da "Srbi još nisu preboleli gubitak Kosova" i da je zbog toga "nastao strah od gubitka Vojvodine". To je, po njegovom mišljenju, samo fobija jer je proporcija mađarskog stanovništva u Vojvodini svega oko deset odsto. "Ova zabrinutost se pojavila u najmarkantnijem obliku u odluci Ustavnog suda Srbije u decembru prošle godine, kada je Statut Vojvodine skoro u celosti proglašen neustavnim. U ovu atmosferu se uklapaju i napadi na nacionalne savete" - rekao je Varadi. Ustavni sud Srbije u decembru prošle godine proglasio je neustavnim dve trećine Statuta Vojvodine, a nakon toga i pojedine članove Zakona o nacionalnim savetima.
