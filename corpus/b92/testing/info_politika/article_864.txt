> Izvor: B92
> Datum: ponedeljak 17.02.2014
> Rubrika: info_politika
> Naslov: Vulin: Izbori - dogovor s narodom
> Članak:

Bačka Palanka -- Lider Pokreta socijalista Aleksandar Vulin izjavio je danas u Bačkoj Palanci da predstojeći martovski izbori nisu izbori, već dogovor sa narodom.
Koalicija, na čijem čelu je Aleksandar Vučić nudi put, a od nacije traži da je podrži na tom putu, rekao je Vulin, na sednici Opštinskog odbora Pokreta socijalista u Bačkoj Palanci.
"Srbiji nudimo ugovor da ćemo nastaviti putem kojim smo krenuli, što znači - beskompromisna borba protiv korupcije i kriminala, preispitivanje privatizacija i borba za ekonomski napredak zemlje", rekao je Vulin i dodao da je Srbiji potrebna poštena vlada i vlada čistih računa. Prema njegovim rečima, to što Srbiju sada više cene u Vašingtonu i Moskvi nije slučajno jer su, kako je rekao, videli da vlast drži reč i da stoji iza onoga što kaže. Lider Pokreta socijalista je istakao da, ukoliko Srbija bude pravična država i ako bude uređen pravni sistem, u njoj će biti manje kriminala i korupcije, a ako, kako je rekao, ne bude kriminala i korupcije biće više novca u Srbiji. On je to ilustrovao primerom tri banke koje su zatvorene u Srbiji u poslednje vreme, a iz kojih je, kako je kazao, ukradeno čak milijardu evra. Vulin je naglasio da je na čelu koalicije Aleksandar Vučić, koji je najpopularniji političar u Srbiji, ali je istakao da Vučić to nije postigao "tek onako, već se za to izborio mukotrpnim radom". "Prošle su dve decenije od kada se Srbija nadala i od kada je verovala. Mi smo u proteklih godinu dana Srbiji vratili tu nadu i veru, a velika je odgovornost ako nekome daš nadu i mi to ne smemo izneveriti,"rekao je Vulin. Obrativši se članstvu svoje stranke kazao je da očekuje da će izborni rezultat u Bačkoj Palanci biti iznad republičkog proseka čime će, kako je rekao, biti poslat jasan signal da se stvari i u Vojvodini moraju menjati. "Ako su izbori u celoj zemlji i ako se cela Srbija menja, onda mora da se menja i Vojvodina, koja je deo Srbije," poručio je Vulin.
