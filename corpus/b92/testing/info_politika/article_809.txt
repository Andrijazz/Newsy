> Izvor: B92
> Datum: subota 15.02.2014
> Rubrika: info_politika
> Naslov: Ješić: Najgora Vlada u istoriji
> Članak:

Čačak -- Član Predsedništva DS Goran Ješić kaže da je doneta odluka da se ne troše sredstva na propagandni materijal već da se umesto toga razgovara sa građanima.
Ješić, koji je i potpredsednik vojvođanske Vlade, posetio je Gradski odbor demokrata u Čačku povodom predstojećih izbora.
Kako je rekao, doneta je odluka da se ne troši novac na propagandni materijal, već da se umesto toga obilaze svi krajevi Srbije i razgovara sa građanima.
"Ovo je istorijska prilika za Demokratsku stranku, trenutak da pokažemo da postojimo i kada nismo vladajuća partija. To što smo u opoziciji deluje kao teško stanje, ali treba da naučimo nešto od Tomislava Nikolića i Aleksandra Vučića. Oni su 13 godina čekali priliku, gubili na izborima i konačno došli na vlast", izjavio je on. Ješić smatra da se kroz opoziciono delovanje može sprovesti više promena u odnosu na kompromise na koje je svaka vlast prinuđena. Procesi transformacije DS su ubrzani, jer su je neki napustili usred predizborne kampanje, što nije bilo korektno prema stranci, dodaje Ješić. One je napomenuo da, prema poslednjim istraživanjima, DS ima podršku oko 18 odsto birača. "Sve preko 15 za mene je vrhunski rezultat. Treba da se konsolidujemo i pripremimo za lokalne izbore 2016. godine", istakao je on i napomenuo da su parlamentarni izbori raspisani zbog loših rezultata Vlade i želja da se vladajuća koalicija oslobodi jednog partnera. "Ovo je najgora vlada u istoriji Srbije, sa katastrofalnim rezultatima i užasnom politikom prema građanima. Agrarni budžet je manji od obećanog, stranih investicija ima oko 200 miliona evra, a za vreme mandata Mirka Cvetkovića nikada ih nije bilo manje od tri milijarde evra. Zemlja se nenormalno zadužuje lošim kreditima, otkazuju se oni od Svetske banke, a uzimaju nepovoljniji od Arapa. Nema najavljenih ulaganja sa Bliskog Istoka, a davanje poljoprivrednog zemljišta stranicima bez tendera, umesto seljacima da ga obrađuju je zločin", objašnjava Ješić. Kaže da nema ambicije da će Demokratska stanka na ovim izborima osvojiti vlast, niti je to potrebno jer budućoj vladi prognozira opstanak od svega dve godine. Ješić naglašava da se moraju utvrditi jasna merila za napredovanje, da državu ne smeju voditi ljudi iz Beograda koje niko ne poznaje i da se ne može raditi neorganizovano bez postignutih dogovora i spremljenih zakona. On je istakao da najvažnija Ministarstva u vladi poput obrazovanja, nauke, zdravstva i poljoprivrede, više nikada ne sme voditi niko osim Demokratske stranke. "Treba da pričamo o onima koji će voditi Čačak, koji je imao sudbinu kao Inđija, međutim, mi smo bolje prošli, doveli smo 700 miliona evra investicija i zaposlili 12.000 ljudi. Sada mala privreda vrši usluge za velike svetske kompanije i vidljivi su efekti. Nekada su iz Čačka stizale lepe vesti, ali otkad je došao Velimir Ilić nema rezultata", rekao je on. Prema njegovima rečima, neophodno je odabrati najbolje kadrove koji će u svakom gradu napraviti pomak, privući ulaganja i neće vršiti vlast radi nje same, i tako napraviti razliku u odnosu na Srpsku narpednu stanku.
