> Izvor: B92
> Datum:  
> Rubrika: info_politika
> Naslov: “Ugljanin zloupotrebio kampanju“
> Članak:

Beograd -- Predsednik skupštinskog Odbora za ljudska i manjinska prava Meho Omerović ocenio je da je lider SDA Sandžaka Sulejman Ugljanin zloupotrebljava kampanju.
Omerović tvrdi da je Ugljanin optužbama na račun Rasima Ljajića, zloupotrebio predizbornu kampanju i zatražio je od državnog tužioca da te optužbe istraži.
Ugljanin je gostujući na televiziji Pink rekao da su "Ljajićevi drugovi, bliski saradnici, ubijali u Sandžaku Bošnjake". Reagujući na Ugljaninovu izjavu, Omerović je ocenio da je "prosto nepojmljivo i van svake pameti da u svrhu predizborne kampanje ministar u Vladi Sulejman Ugljanin, optužuje svog kolegu Ljajića da je odgovoran za ubistva". Prema njegovim rečima, Ugljanin "ne samo da je izrekao tešku laž, nego je počinio i teško krivično delo". "Zahtevam od državnog tužioca da odmah reaguje po službenoj dužnosti i da od Ugljanina traži sve informacije o tome ko je to ubio, koga, ko je navodno naručio ta ubistva. Državne institucije ne smeju biti taoci političkih predizbornih kampanja i zato ovaj odlazeći političar mora tužiocu objasniti odakle su došle ove monstruozne optužbe", naveo je Omerović. On smatra da Ugljanin "najjeftinijim opasnim trikovima" želi da naškodi ugledu i rejtingu koji Ljajić ima ne samo u Sandžaku, nego i celoj Srbiji.
