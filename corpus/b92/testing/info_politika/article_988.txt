> Izvor: B92
> Datum: petak 21.02.2014
> Rubrika: info_politika
> Naslov: "Neobično dobri odnosi SRB-MKD"
> Članak:

Beograd -- Odnosi Srbije i Makedonije su značajno unapređeni, intenziviran je politički dijalog i beleži se rast ekonomske saradnje, ocenili Ivica Dačić i Nikola Poposki.
Premijer Srbije i šef diplomatije Makedonije sastali su se pre podne u Beogradu, a zatim su usledili sastanci sa šefom diplomatije i predsednikom Srbije.
Vlada Srbije smatra da je infrastrukturno povezivanje putnih i železničkih pravaca dve zemlje od izuzetnog značaja, kao i povezivanje sistema za prenos električne energije, istakao je premijer Dačić.
On je rekao da policijska saradnja Srbije i Makedonije na suzbijanju ilegalnih migracija, trgovine ljudima, krijumčarenja narkotika već daje rezultate. Na sastanku su razmatrane i mogućnosti unapredjivanja trgovinske saradnje, eliminisanjem carinskih prepreka, boljim korišćenjem CEFTA mehanizama i zajedničkim nastupom na trećim tržištima, saopštila je vladina Kancelarija za odnose sa medijima. Pored susreta sa premijerom Dačićem, Popiski će se sreo sa ministrom spoljnih poslova Srbije Ivanom Mrkićem sa kojim je potpisao Sporazum o nostrifikaciji diploma.

"Naši odnosi su neobično dobri i odlučni smo da ih osnažimo u svakom smislu, a o tome najviše govore planovi za buduće aktivnosti dve vlade", rekao je Mrkić na zajedničkoj konferenciji za novinare sa kolegom iz Makedonije. On je rekao da je sa makedonskom stranom dogovoreno da se napravi program konsultacija u svim oblastima. On je napomenuo da Srbija sa susedom ima, kako je rekao, visok nivo trgovinske razmene, a da je cilj da se dostigne jedna milijarda evra na godišnjem nivou. Ministar Poposki je poručio da Makedonija i Srbija imaju odlične odnose i da dve zemlje dele "partnersku viziju" u mnogim oblastima. "Interes Makedonije je da zemlje regiona u svakom pogledu napreduju u procesu evro integracija", rekao je Poposki. Upitan da li je sa Mrkićem razgovarao o tome da Srbija eventualno posreduje u rešavanju spora oko imena Makedonske države sa Grčkom, Poposki je kategorički odgovorio "Ne".

Predsednik Srbije Tomislav Nikolić istakao je danas u razgovoru sa šefom makedonske diplomatije Nikolom Poposkim, da su bilateralni odnosi dve zemlje izvanredni i da ne postoji ništa što bi to moglo da poremeti. ''Što se tiče problema Srpske pravoslavne crkve sa kanonski nepriznatom Makedonskom pravoslavnom crkvom, politika treba da pomogne koliko je to moguće, da to ne bi opterećivalo odnose dve zemlje, naglasio je predsednik Nikolić, a prenela Pres služba predsednika Srbije. Nikolić je dodao da postoji inicijativa da se predstavnici crkava susretnu u manastiru Prohor Pčinjski i da tom susretu prisustvuju i predsednici dve zemlje. Nikolić je rekao da će Srbija učiniti sve da pomogne Makedoniji na njenom evropskom putu, jer je učvrstila i proširila prijateljstva širom sveta. "Srbija danas ima dobre odnose i na istoku i na zapadu, i na severu i na jugu; razgovara sa Albancima na Kosovu i Metohiji i brzim koracima prolazi kroz reforme, kako bi obezbedila bolji život svojih gradjana", podvukao je predsednik Srbije. On je objasnio da je ''požar nemira svuda oko nas i mi moramo da ulažemo maksimalne napore da damo doprinos miru i stabilnosti u regionu", dodao je predsednik Nikolić. Nikola Poposki, ministar spoljnih poslova Republike Makedonije je istakao da vlada te zemlje ubrzano radi na poboljšavanju ekonomije i da je do sada ostvaren rast BDP-a od 3 odsto i da je u narednim godinama planiran rast od 5 odsto. Što se tiče evropskog puta Makedonije, naglasio je Poposki, on pre svega podrazumeva da se napravi pravna i efikasna država, u interesu njenih gradjana, a da je pitanje imena koje postavlja Grčka, prepreka koju treba prevazići u razumnom roku. ''Makedonija ima dobre bilateralne odnose sa Grčkom, ona je jedan od najvećih investitora, brojni turisti iz Makedonije idu u Grčku i obratno, u svim segmenima postoji razumevanje, osim oko pitanja imena'', podvukao je šef makedonske diplomatije. Prema rečima predsednika Srbije, sasvim sigurno postoji rešenje za taj problem, a on je voljan da na inicijativu Makedonije i Grčke doprinese da se taj problem reši. "Probleme ne treba ostavljati za kasnije, jer postaju sve teži i komplikovaniji, a bolji život gradjana ne može da čeka", zaključio je predsednik Nikolić.
