> Izvor: B92
> Datum:  
> Rubrika: info_politika
> Naslov: DS: Neravnopravni smo u medijima
> Članak:

Beograd -- Poslanica i potpredsednica DS-a Nataša Vučković kaže da je članovima posmatračke misije PS SE "predočen neravnopravan položaj političkih stranaka u medijima".
Vučkovićeva kaže da je položaj stranaka u medijima i "do 10 puta u korist SNS", a ukazala je i na "postojanje cenzure na internet i socijalnim mrežama."
Članovi ad hok Komiteta Parlamentarne skupštine Saveta Evrope (PS SE) za posmatranje vanrednih parlamentarnih izbora u Srbiji imali su niz sastanaka u Domu Narodne skupštine, sa šefom parlamenta Nebojšom Stefanovićem i predstavnicima poslaničkih grupa, a Vučkovićeva je Tanjugu rekla da je predizborna kampanja bila ključna tema svih susreta. Prema njenim rečima, poslanici DS-a su pre svega ukazali na neravnopravnost političkih stranaka u medijima i u tim smislu govorili o velikoj nesrazmeri između predstavljanja aktivnosti SNS, s jedne, i opozicionih stranaka sa druge strane. "Ukazali smo da je ta razlika u prisutnosti čak 10 puta veća u korist SNS što znači da opozicione stranke imaju vrlo malo prostora, kao i to da su građani oštećeni jer ne mogu na pravi način da dođu do informacije i steknu pravu sliku o tome šta su ponude tih stranaka", rekla je Vučkovićeva. Ona je dodala i da su poslanike iz Parlamentarne skupštine upoznali i sa incidentima koji su se dogodili tokom kapmanje proteklih meseci za lokalne izbore u Vršcu i Zaječaru i da su ih zato pozvali da 16. marta ne budu samo u Beogradu, već i na biralištima u lokalnim sredinama. Vučkovićeva je rekla i da je kolegama iz evropskih zemalja ukazano na postojanje cenzure na internet i socijalnim mrežama i ukljanjanje nekih sadržaja, što se, kako je ocenila, prvi put događa od kada postoji internet, a o čemu je i javnost informisana. Predloženo je da podatke provere naročito sa NUNS i drugim stručnim organzacijama i NVO. "Oni su tu da vide kakav je regulatorni okvir, a pre svega da sa učesnicima u izbornom procesu razgovaraju o tome kakvi su uslovi izborne kampnje, da li postoji ravnorapvnost političkih strankaka, kakvo je prisustvo u medijima, da li postoje žalbe na izborni postupak", precizirala je Vučkovićeva. Uz naglasak da je ovo samo pripremna misija, Vučkovićeva je rekla da će oni u Srbiji biti ponovo 14. marta i da će tada, tri ili četiri dana, imati priliku da budu prisutni na biračkim mestima i posle toga sačine izveštaj. Na pitanje kome predaju izveštaj, ona je odgovorila da je to definisana procedura u PS SE - izveštaj se usvaja kao i svi drugi izveštaju posmatračkih misija, a na kraju taj izveštaj usvaja i PS SE. Vučkovićeva je rekla i da oni nisu jedini posmatrači vanrednih parlamentarnih izbora u Srbiji, već da su tu posmatrači OEBS i ODIHR i da veruje da njihovi izveštaji biti usaglašeni. Upitana da li ti izveštaji imaju neke posledice po Srbiju, potpredsednica DS-a i šef skupštinskog Odbora za evropske integracije je rekla da imaju ukoliko su ocene negativne. "Sigurno da će negativne ocene, ukoliko ih bude, biti prenete na neke druge izveštaje, bilo monitoring izveštaj SE o stanju u Srbiji, bilo u izveštaj EK o, na primer, medijskim slobodama... To su pitanja koja se uzimaju u obzir od strane svih evropskih organizacija kao i organizacija za ljudska prava, kada se procenjuje situacija i napredak Srbije", podvukla je Vučkovićeva. Na sastancima sa predsednikom skupštine Stefanovićem članovima ad hok Komiteta PS SE poručeno je da se očekuje da će "predizborna kampanja biti jedna od najčistijih" jer je, kako je Stefanović ukazao, Nacionalno regulatorno telo zabranilo korišćenje bilo čijeg lika u negativnom kontekstu. Članovi ad hok Komiteta razgovarali su i sa članovima stalne delegacije Skupštine Srbije u PS SE, a šefica poslaničke grupe SPS, Dijana Vukomanović je ocenila da se predizborna kampanja odvija u regularnim uslovima, uz jednak tretman političkih aktera u medijima. Na sastanicma sa predstavnicima ostalih poslaničkih grupa - ZZS, NS, SDPS, URS i SVM, razgovaralo se po kom kriterijuju se određuju ko će se naći na izbornoj listi. Tema je bila i zašto je većina poslanika iz Beograda. Posmatrači PS SE će se, kako je planirano, sastati i sa zamenicom predsednika Republičke izborne komisije Tamarom Stojčević.
