> Izvor: B92
> Datum:  
> Rubrika: info_politika
> Naslov: DSS: Pitaju se građani, a ne Kacin
> Članak:

Jagodina -- Potpredsednik DSS-a Borko Ilić kaže da građani treba da odrede svoju budućnost, a ne "Jelko Kacin i ostali aparatčici iz Brisela, Berlina i Vašingtona".
Ilić je na predizbornom skupu u Jagodini ocenio da samo glas za DSS garantuje sigurnu budućnost svake porodice u Srbiji.
"Želimo da živimo u slobodoj Srbiji, u kojoj će budućnost određivati Jagodinci, Kruševljani, Novosađani, građani Srbije, a ne u Srbiji u kojoj će budućnost određivati Jelko Kacin i ostali aparatčici iz Brisela, Berlina i Vašingtona", rekao je Ilić. On je pozvao građane da na izborima 16. marta glasaju za slobodnu i samostalnu Srbiju u kojoj će moći pristojno da se živi od svog rada. "Srbija ima snage samostalno da se izbori da živi bolje i zato hajde svi 16. marta da počnemo jedan veliki posao koji se zove uređivanje naše zajedničke kuće. Srbija je naša zemlja. Građani znaju kome da veruju. Znaju kako su živeli kada je Vojislav Koštunica bio premijer a kako žive danas", istakao je Ilić. Na pitanje šta bi DSS prvo uradio u oblasti ekonomije ako bi došao na vlast, Ilić je kazao da bi raskinuli Sporazum o stabilizaciji i pridruživanju jer "donosi štetu srpskoj privredi i naročito srpskoj poljoprivredi". "Ojačali bismo veze sa Ruskom Federacijom, sa Evroazijskom unijom i osnovali kancelariju za saradnju sa tim prosperitetnim tržištem", istakao je Ilić.
