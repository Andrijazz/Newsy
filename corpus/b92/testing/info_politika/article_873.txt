> Izvor: B92
> Datum: ponedeljak 17.02.2014
> Rubrika: info_politika
> Naslov: "Poštovati nezavisne institucije "
> Članak:

Beograd -- Kuća ljudskih prava i demokratije pozvala političke stranke da u kampanji poštuju integritet nezavisnih institucija koje su nezaobilazni faktor u kontroli.
Kuća ljudskih prava je u saopštenju ocenila da je povodom slučaja ministarke energetike Zorane Mihajlović došlo do nedopuštenog pritiska izvršne vlasti na nezavisne institucije kada je Agencija najavila da će proveriti da li je ministarka prekršila zakon.
U saopštenju se, takođe, navodi da "dodatno zabrinjava čudno reagovanje Prekršajnog suda" koji se oglašava o temi iako se nikakav postupak ne vodi, te samim tim nije zasnovana nadležnost ovog ili bilo kog drugog suda, a Agencija je samo obavestila javnost da ona vodi postupak radi utvrđivanja eventualne zloupotrebe javne funkcije. Kuća ljudskih prava saopštila je i d aje osnovala ad hoc centar za praćenje kampanje koji će prikupljati sve relevantne informacije o ponašanju ključnih aktera u kampanji i obaveštavati domaću i međunarodnu javnost o uočenim nepravilnostima. Kako se navodi, posebna pažnja biće posvećena slobodi medija i fer i demokratskom izbornom procesu. Kuću ljudskih prava i demokratije čine Građanske inicijative, Beogradski centar za ljudska prava, Komitet pravnika za ljudska prava - YUCOM, Helsinški odbor za ljudska prava i Centar za praktičnu politiku.
