> Izvor: B92
> Datum: utorak 18.02.2014
> Rubrika: info_politika
> Naslov: Dačić: Potrebni izbori u Vojvodini
> Članak:

Beograd -- Predsednik Vlade Srbije i lider Socijalističke partije Srbije Ivica Dačić ocenio je da treba održati vanredne izbore i u Vojvodini.
Dačić je ocenio da je "očigledno da političko stanje koje sada postoji ne odgovara sastavu parlamenta" Pokrajine.
"A naročito ne odgovara izborni zakon koji tamo (u Vojvodini) postoji i koji apsolutno ne omogućava preslikavanje volje građana na stanje u parlamentu", rekao je Dačić u intervjuu za beogradski Novi magazin.
Dačić je pojasnio i zašto je na jednom predizbornom skupu kazao da su Srbiji potrebni i predsednički izbori. "Jednostavno, ne treba svi izbori da budu u isti dan, to nije dobro. Onda postoji napetost, a važno je da sve uđe u normalnu proceduru, normalne rokove. Srbija neće biti normalna zemlja dok ne bude imala takvu stabilnost institucija", rekao je Dačić u intervjuu koji će ceo biti objavljen u izdanju Novog magazina od 20. februara. Predsednik SPS-a je naveo da je o predsedničkim izborima govorio "u kontekstu svih izbora koji postoje". "Ovi izbori u Srbiji se dešavaju da bi se došlo do novog narodnog legitimiteta i u skladu s tim mislim da u narednom periodu treba uspostaviti jasne termine, procedure i rokove za održavanje određenih izbora da bi se što više izbegla mogućnost različitih prevremenih izbora i stvaranja konfuzije u društvu", rekao je Dačić. Prema njegovim rečima, na sredini mandata nove skupštine Srbije bi trebalo da se održe lokalni izbori. "To je provera legitimiteta kao što je u većini zemalja u svetu", naveo je Dačić.
