> Izvor: B92
> Datum: petak 21.02.2014
> Rubrika: info_politika
> Naslov: "Vlast se ne dogovara s narodom"
> Članak:

Gornji Milanovac -- Vlast u Srbiji nema dogovor s narodom o daljem razvoju, već s Briselom dogovara kojim pravcima će Srbija da ide, izjavio je predsednik DSS Vojislav Koštunica.
On je na skupu u Gornjem Milanovcu rekao da je potrebna promena državne politike, koja je, kako je ocenio, u potpunosti zaboravila na narod.
"Narod u Srbiji je državotvoran i s dugom istorijom, a njenu državu komada Evropska unija koja je prva priznala proglašenje nezavisnosti jednog dela njene teritrorije, a naša vlast hrli prema njima", rekao je Koštunica. On je ocenio i da će zbog najezde poljoprivrednih proizvoda iz Evrope u Srbiju domaća poljoprivreda biti uništena. Koštunica rekao je večeras u Čačku da se na predstojećim parlamentarnim izborima bira između nove državne politike, za koju se zalaže D S S i politike Srpske napredne stranke koju je ocenio kao "poslušničku i evrounijsku politiku". "Srbiji je potrebna srpska državna politika, a ne evropska, evrounijska i briselska državna politika. Mi se na ovim izborima borimo kako da Srbija bude ono što jeste, kako da odlučuje o svojoj sudbini, umesto da neko drugi izvan nje odlučuje i kroji joj i granice i sudbinu i život svakog građanina", rekao je Koštunica na predizbronoj konvenciji DSS-a u Čačku. Koštunica je dodao da politika sadašnje vlasti vodi Srbiju u propast i da bez promene te politike nema spasa za Srbiju. "Osnovna mana te sadašnje politike je što je zaboravila na Srbiju samu, što od silne brige za Brisel, za njegove projekte i njegove planove, brige za to da oslušne svaku reč, svako upozorenje, i najmanje, koje će doći od bilo kojeg činovnika iz Brisela ona je zaboravila Srbiju i zaboravila je srpski narod", rekao je Koštunica. Na predizbornoj konvenciji DSS-a predstavljeni su poslanički kandidati te stranke iz Moravičkog okruga, a pored lidera stranke govorili su i predsednik Gradskog odbora Milan Bojović i visoki funkcioneri stranke Miroslav Petković i Slobodan Samardžić.
