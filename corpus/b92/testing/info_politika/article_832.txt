> Izvor: B92
> Datum: nedelja 16.02.2014
> Rubrika: info_politika
> Naslov: DS: "SNS-ovi" pregledi nezakoniti
> Članak:

Novi Sad -- Novosadski DS pozvao Agenciju za borbu protiv korupcije da pokrene postupak protiv SNS zbog organizovanja besplatnih lekarskih pregleda za Novosađane.
Kako navode, SNS je danas u Novom Sadu organizovala besplatne lekarske preglede građana, iako političke stranke to ne mogu organizovati niti vršiti.
U prostorijama Mesne zajednice "Vera Pavlović" danas su, u ime SNS, lekari, članovi Saveta za zdravstvo te partije, obavljali besplatne lekarske preglede građana, a da niko ne zna na koji način i po kom osnovu, naveo je DS u saopštenju za javnost. "Politička stranka ne može da organizuje niti vrši lekarske preglede. Lekari koji su juče i danas u dve mesne zajednice pregledali građane, po zakonu su morali da imaju ugovor o poklonu ili prilogu sa SNS, u kome je iskazana novčana vrednost njihovog radnog sata", piše u saopštenju. Dodaje se da je potrebno ispitati koja je količina medicinskog i sanitetskog materijala potrošena prilikom pregleda, koji su aparati korišćeni prilikom vršenja pregleda i da li su materijal i aparati svojina Doma zdravlja u Novom Sadu. "Ovo je klasična zloupotreba javnih sredstva i infrastrukture zdravstvene zaštite za potrebe sprovođenja političke kampanje, i zakonom je zabranjeno. Povrh svega, ova stranka koristi i medije kako bi promovisala ovaj vid aktivnosti, te usmeravamo pažnju Agencije i na očitu zloupotrebu medija", upozorio je DS. Ta stranka je zatražila od Agencije za borbu protiv korupcije da zaustavi trošenje državnih sredstva u političke svrhe i pokrene postupke protiv odgovornih.
