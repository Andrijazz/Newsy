> Izvor: B92
> Datum:  
> Rubrika: info_politika
> Naslov: Čanak: Naša lista biće iznenađenje
> Članak:

Beograd -- Lider Lige socijaldemokrata Vojvodine Nenad Čanak očekuje da će koalicija oko Nove demokratske stranke biti prijatno iznenađenje na izborima.
Čanak kaže da je nezahvalno predviđati da li će nova koalicija, koju, osim ligaša, čine Nova demokratska stranka, Zajedno za Srbiju, Zeleni i manjine, ući u vlast nakon izbora u martu, ali da je uveren da Srpska napredna stranka ne može osvojiti natpolovičnu većinu, mada je sasvim sigurno da je može napraviti u parlamentu.
"Ulazak naše liste u vlast zavisi od više faktora i nezahvalna su predviđanja. Toplo se nadam da će naša lista biti jedno od prijatnijih iznenađenja, ali teško je reći kako će biti. Što se tiče nove vlasti, LSV je posle iskustava sa DS zauzela kurs ekvidistance - poručili smo svima da niko na nas ne može da računa po definiciji, a mogu računati svi koji za zemlju imaju korisne projekte. Svaka inicijativa koja vodi proevropskoj budućnosti Srbije, modernizaciji društva i boljem životnom standardu, dobiće našu podršku", rekao je Čanak u intervjuu Novom magazinu. On je dodao da u tom smislu ne vidi oštru podelu na vlast i opoziciju, a upitan može li se dogoditi da SNS sve preuzme, Čanak je rekao da ne veruje da ta stranka može ostvariti natpoloviču većinu, ali da duboko veruje da je može napraviti u parlamentu. "Pitanje je s kim i kako, na kojim osnovama? Lično ne bih apriorno odbacivao mogućnost da Aleksandar Vučić uradi nešto dobro na fonu evropskih integracija, jer je pokazao da to može; nije neprihvatljiv ni za međunarodnu zajednicu, iako ga i dalje gleda sa puno opreza; pokazao je i da ima snage da povuče nepopularne poteze. Koliko god neko posmatrao to kao demagoški hapsiti sopstvene političke pristalice - bez obzira na to što je to delom predizborna propaganda - dobar je potez, demonstrira da se zakon odnosi na sve", naveo je Čanak. Komentarišući zamerke koje dolaze od javnosti javnosti zato što je pokazao razumevanje za Vučićevu politiku, Čanak navodi da je jedino što je on rekao o Vučiću to da drži reč i kao primer naveo da je načelnik Policijske uprave za Novi Sad postavljen nedelju dana nakon što mu je Vučić to najavio, dok je sa Ivicom Dačićem, kako je rekao, o tome do sada razgovarao nebrojano puta, bez rezultata. "Dakle, tada sam rekao da Vučić drži reč i bio napadnut kao neko ko ima razumevanja za Vučića. To niko nije prebacio Draganu Đilasu koji je hvalio njegovu energiju, ni sve ostale koji su bili puni hvale. U pitanju je politikantska manipulacija, a ne primećuju se neukusni panagerici koji sada stižu sa svih strana", kazao je Čanak. Kometarišući strahovanja pojedinih delova društva zbog mogućnosti da Vučić posle izbora preuzme "punu kontrolu", Čanak je rekao da sve što može da se upotrebi, može i da se zloupotrebi. "Nemam ništa protiv provere raspoloženja građana i verujem da će doći do velikih iznenađenja. Nemojte zaboraviti da mi pričamo o SNS-u koji manje od dve godine ima dominantnu ulogu. Pre toga ste imali 12 godina dominacije DS i ozbiljnog potapanja ideja demokratije i slobode za koje su ljudi gubili glave devedesetih. Sve je to izbagatelisano na oltaru ličnih interesa i ambicija", primetio je Čanak. Podsetio je i da se zbog starog srpskog običaja lickanja istorije zaboravlja da je oktobra 2000. tražio da se hitno pristupi lustraciji i zabrani postojanje SRS, SPS, JUL-a i SSJ, a da se njihova rukovodstva izvedu pred lice pravde i odgovaraju za ono što su činila. Umesto toga, ogroman broj članova tih stranaka našao je utočište u DSS-u, stvarajući od strančice nevelikih dometa društvenu superstrukturu čiji je cilj bio da energija petooktobarskih promena ne da rezultat, naveo je Čanak. "Nažalost, tome je naruku išao i Zoran Đinđić koji je smatrao da se demokratija ne može praviti zabranjivanjem stranaka... Danas plaćamo cenu ceha koji je u najvećoj meri napravila DS, ne Tadić ili Đilas, ovaj ili onaj, već cela ta kapilarna struktura koja se sa ogromnom bahatošću odnosila prema onome što je morala da čuva kao zenicu oka svoga, što bi rekao Josip Broz Tito, a to su načela demokratije, višestranačja, prava na različitost", naveo je Čanak. Na pitanje zašto je LSV-a ušla u koaliciju sa Novom demokratskom strankom Borisa Tadića i Zajedno za Srbiju Dušana Petrovića, Čanak je rekao da se, dok je Liga vagala šta da čini, odjednom na prilično "antički način pojavio Boris Tadić kao 'deus ex machina' i vraćanjem u dnevnu politiku raspršio njihove dileme". "Sa Tadićem Liga i ja smo imali veoma dobru saradnju svih ovih godina, a nije ih malo. Naš stav da Tadić nije DS i da unutar stranke ima više struja i frakcija, škola mišljenja, ideja kako se odnositi ne samo prema Ligi nego i prema koalicionim partnerima, dobio je potvrdu stvaranjem Nove demokratske stranke", rekao je Čanak. Na pitanje da li će LSV imati svoj poslanički klub u parlamentu, Čanak je rekao da će LSV gledati da do toga dođe, ali da je pitanje koliko će poslaničkih mesta osvojiti cela lista, čiji je, kako je istakao, osnovni i glavni program - ekonomija.
