> Izvor: B92
> Datum: nedelja 16.02.2014
> Rubrika: info_politika
> Naslov: I S. Koreja poslala čestitke u BG
> Članak:

Beograd, Pjongjang -- Najviši zvaničnici Severne Koreje čestitali su predsedniku i premijeru Srbije Tomislavu Nikoliću i Ivici Dačiću Dan državnosti.
Kako je javila severnokorejska državna novinska agencija KCNA, predsednik Vrhovne narodne skupštine Severne Koreje Kim Jong Nam je u čestitki Nikoliću izrazio uverenje da će se prijateljstvo i saradnja dve zemlje nastaviti i poželeo prijateljskom narodu Srbije stabilan razvoj i napredak.
Premijer Demokratske Narodne Republike Koreje Pak Pong Džu je u čestitki Dačiću izrazio uverenje da će odnosi Srbije i Severne Koreje jačati u interesu dva naroda. Pak Pong Džu je Dačiću poželeo još veći uspeh u njegovom delovanju na nezavisnom razvoju i prosperitetu Srbije. "Ministar spoljnih poslova Severne Koreje Pak Ui Čun poslao je sličnu poruku svom srpskom kolegi Ivanu Mrkiću", objavljeno je na sajtu www.kcna.kp U Srbiji se 15. februar slavi kao sećanje na 1804. godinu kada je u Orašcu počela borba za oslobođenje od Turaka, i kada je na isti dan 1835. godine Skupština u Kragujevcu proglasila prvi Ustav Srbije, koji je označio i početak savremene srpske državnosti.
