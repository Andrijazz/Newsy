> Izvor: B92
> Datum: petak 21.02.2014
> Rubrika: info_politika
> Naslov: SE: Izbori mogu uticati na reforme
> Članak:

Beograd/Strazbur -- Vanredni izbori u Srbiji koji se sprovode manje od dve godine nakon prethodnih mogu uticati na demokratske reforme,navodi delegacija Parlamentarne skupštine SE.
Delegacija je posetila Beograd da analizira tok predizborne kampanje i pripreme za izbore.
Delegacija je, kako se navodi u današnjem saopštenju, konstatovala da pripreme za izbore teku normalno, uz napomenu da "ovi prevremeni izbori koji se sprovode manje od dve godine nakon prethodnih mogu uticati na važne demokratske reforme koje su vlasti započele".
Članovi delegacije su se u Srbiji sastali, pored ostalih, sa premijerom Ivicom Dačićem, predsednikom Skupštine Nebojšom Stefanovićem, izvršnim direktorom Saveta Republičke radiodifuzne agencije (RRA), zamenikom direktora Agencije za borbu protiv korupcije, predsednikom izborne komisije i šefovima i predstavnicima glavnih poslaničkih grupa. U saopštenju se ukazuje da "na osnovu zvanične statistike na početku predizborne kampanje nije obezbedjena jednaka vremenska zastupljenost svim partijama u programu", ali da je RRA pružila uverenje delegacije da će stranke dobiti jednaku vremensku zastupljenost, besplatno, uz poštovanje pravila o komercijalnom oglašavanju. Stranke se pozivaju da se suzdrže od uticaja na uredjivačku politiku u medijima i izražava se očekivanje "da politička komunikacija na internetu i socijalnim mrežama bude u saglasnosti sa izbornim etičkim kodeksom". Političke partije i subjekti takodje su pozvani da se "suzdrže od zloupotreba administrativnih resursa", i dodaje sa da "na dan izbora posebnu pažnju treba obratiti na poštovanje svih glasačkih procedura, naročito u ruralnim sredinama". Delegacija je, navodi se, zapazila da većina političkih partija svoju predizbornu kampaju uglavnom fokusira na ekonomska i socijalna pitanja, borbu protiv korupcije i evropske integracije. "Kako su pojedini sagovornici istakli, mnoge političke partije i subjekti sprovode pasivnu kampanju zbog finansijskih probema", navodi se u saopštenju. Delegacija je pozdravila izveštaj Agencije za borbu protiv korupcije o finansiranju prethodne predizborne kampanje i ohrabruje Agenciju da nastavi sa radom na povećanju transparentnosti finansiranja predizbornih kampanja stranaka i njihovoj odgovornosti. U saopštenju se navodi da je "većina albanskih partija odlučila da bojkotuje ove izbore" i da je delegacija "sa žaljenjem primila tu informaciju". Sa druge strane, delegacija je pozdravila sporazum postignut Beograda i Prištine o glasanju gradjana Srbije koji žive na Kosovu. Takodje se navodi da su relevantne institucije Srbije pružile čvrsta uverenja delegaciji da će prevremeni izbori biti održani u skladu sa standardima Saveta Evrope o demokratskim izborima. Parlamentarna skupština Saveta Evrope će, dodaje se, poslati delegaciju od 22 čana da posmatra izbore od 16. marta. Šef delegacije bio je Pedro Agramunt iz ŠPanije, a ostali članovi - Igor Ivanovski iz Makedoinije, Ingebjerg Amanda Godskesen iz Norveške i Grigore Petrenco iz Moldavije.
