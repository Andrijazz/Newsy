> Izvor: B92
> Datum: utorak 18.02.2014
> Rubrika: info_politika
> Naslov: Pismo Ambasade Venecuele Nikoliću
> Članak:

Beograd -- Ambasada Venecuele u Beogradu uputila je danas otvoreno pismo predsedniku Srbije Tomislavu Nikoliću da bi ga obavestila o demonstracijama u Venecueli.
Kako su naveli iz ambasade, cilj demonstracija je destabilizacija vlasti te zemlje.
"Dozvolite mi da u ime Vlade Venecuele izrazim prezir pred nasilnim aktima od 12. februara 2014. u nekoliko gradova Venecuele, organizovanim od strane grupacija koje imaju za cilj da destabilizuju zemlju prateći scenario sličan onom koji se odigrao pri propalom pokušaju državnog udara protiv ustavne vlade komandanta predsednika Uga Čavesa, aprila 2002", navodi se u pismu dostavljenom i agenciji Beta. Potpisnik pisma, Oskar Hose Mendes, otpravnik administrativnih poslova Ambasade naglasio je, opisujući demonstracije od 12. februara, da vlada Venecuele "ima dovoljno dokaza da tvrdi da su ti događaji podstaknuti, organizovani i finansirani iz inostranstva". Demonstracije se, dodaje se u pismu, ponavljaju od aprila 2013, kada je Nikolas Maduro izabran za predsednika, "kako bi se stvorili sukobi u cilju negiranja izbornih rezultata". Uz pismo su fotografije s protesta, na kojima se vide demonstranti, od kojih mnogi imaju gas-maske ili marame preko lica, zapaljeni automobili i polupani izlozi, kao i kordon jedinice policije za razbijanje demonstracija, ali nema slika sukoba policije i demonstranata. Na nekim fotografijama zaokruženi su pojedini demonstranti, a pored su napisani njihovi lični podaci: imena, prezimena, nadimci, telefoni. U prethodne dve nedelje u Venecueli je bilo protesta studenata od kojih je najveći nio 12. februara u Karakasu. Organizovala ga je opozicija koja optužuje vladu zbog kriminala i ekonomskih problema, i traži ostavku Madura. Tokom demonstracija je došlo do sukoba s policijom koja je na kamenice odgovorila gumenim mecima.
