> Izvor: B92
> Datum:  
> Rubrika: info_politika
> Naslov: "SPS će osvojiti više nego 2012."
> Članak:

Jagodina -- Koalicija SPS-PUPS-JS na prevremenim poslaničkim izborima u Srbiji 16. marta očekuje znatno bolji rezultat nego na prethodnim, kaže Žarko Obradović.
Koalicija ta očekivanja temelji na snazi koalicije i rezultatima politike, rekao je zamenik predsednika Socijalističke partije Srbije i šef izbornog štaba SPS-PUPS-JS Žarko Obradović u emisiji jagodinske Televizije Palma plus.
Obradović je rekao da će, po nekim anketama, ta koalicija dobiti bar 13 do 15 odsto glasova. Podsetio je da su koaliciji SPS-PUPS-JS na izborima 2012. godine predviđali između sedam i osam odsto glasova, a osvojila je dvostruko više - 14,7 odsto. "Mi se u kampanji razlikujemo od drugih, vodimo pozitivnu kampanju i govorimo o onome šta smo uradili i šta možemo da uradimo da bi bilo bolje", rekao je on. Obradović je ocenio da ta koalicija ima "fantastičnu izbornu listu kandidata za poslanike" i "personalno jak tim": vođu koalicije i predsednika SPS Ivicu Dačića, zamenika predsednika PUPS Milana Krkobabića i predsednika JS Dragana Markovića - Palmu. Obradović je rekao da koalicija SPS-PUPS-JS "brine o Srbiji" i "vodi računa o ljudima", "običan čovek je na prvom mestu". Podsetivši da će istovremeno s poslaničkim, biti i lokalni izbori u Beogradu, Boru, Negotinu, Aranđelovcu, Pećincima i Sevojnu, Obradović je rekao da je "čudno da Beograd ostane u senci republičkih izbora što pokazuje da lokalne izbore treba odvojiti jer od toga zavisi kvalitet života građana". Predizborna kampanja je "odlično krenula", ocenio je Obradović i kazao da koalicija ova ima odličnog kandidata za gradonačelnika Aleksandra Antića, koji zna kako Beograd funkcionniše i šta treba učiniti, i da se može primeniti "domaćinski koncept Dragana Markovića Palme".
