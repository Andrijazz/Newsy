> Izvor: B92
> Datum: sreda 19.02.2014
> Rubrika: info_politika
> Naslov: Selaković:Bezbednost na prvom mestu
> Članak:

Novi Sad -- Ministar pravde i državne uprave Nikola Selaković poručio je u Novom Sadu da je bezbednost građana na prvom mestu, a posebno bezbednost najmlađih.
Selaković je, zajedno sa gradonačelnikom Novog Sada Milošem Vučevićem, posetio osnovnu školu "Prva vojvođanska brigada".
Ministar Selaković je rekao da se osnovna škola koju je posetio nalazi u delu grada u kome su registrovani problemi sa javnim redom i mirom.
Ministar pravde je razgovarao sa učenicima i pitao ih da li se osećaju bezbednim i kako vide probleme sa bezbednošću u njihovoj okolini. "Novi Sad je slika i prilika celog društva koje je dugo bilo zapušteno, bez saradnje različitih nivoa vlasti", rekao je Selaković, dodajući da je ipak dobro što se u Novom Sadu stvari menjaju. On je podsetio da u Novom Sadu četiri godine nije bilo načelnika Policijske uprave i da je on imenovan, kako je rekao, najviše zahvaljujući inicijativi gradonačelnika Vučevića. Po Selakovićevim rečima, država treba da uradi sve kako bi podigla nivo bezbednosti svih svojih građana, a doprinos tome Ministarstvo pravde daje predlaganjem određenih mera i zakona. Jedan od zakona koji će, kako je rekao, sigurno doprineti povećanju bezbednosti jeste i Zakon o prekršajima, čija primena uskoro treba da počne. Gradonačelnik Novog Sada je naglasio da se raduje zbog činjenice da postoji saglasnost i želja svih društvenih struktura za rešavanje problema bezbednosti. Odbor za bezbednost Skupštine grada doneo je predloge mera za povećanje bezbednosti u školama, među kojima je i predlog da se škole zaključavaju tokom nastave, podsetio je on. Vučević je kazao da će, nakon iscrpne rasprave i razgovora sa predstavnicima roditelja, ali i sa učeničkim parlamentom, biti doneta odluka da li će takav predlog biti prihvaćen, kao i ostali predlozi koje je odbor dao. "Neosporno je da kao gradonačelnik imam najveći politički uticaj na nivou grada i uvek ću ga koristiti u svrhu i interes građana i nikada neću bežati od problema, otvoreno ću govoriti o njima i ne zanima me da li će mi to oduzeti poene na nekakvoj političkoj skali", istakao je Vučević. Selaković i Vučević su razgovarali i sa nastavnicima i predstavnicima Saveta roditelja u školi, a gradonačelnik Novog Sada je kazao da je predsednica Saveta roditelja iznela zanimljiv predlog o organizovanju policijskih službenika u pojedinim gradskim kvartovima. Vučević nije želeo detaljnije da govori o tom predlogu, ali je napomenuo da se na sličan način organizuje rad policajaca u najvećim evropskim gradovima, te da će on i ministar pravde razmotriti sve mogućnosti eventualne primene tog predloga.
