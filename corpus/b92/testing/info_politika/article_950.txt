> Izvor: B92
> Datum:  
> Rubrika: info_politika
> Naslov: "Neće biti tajkunskog života"
> Članak:

Požarevac -- Potpredsednica SNS Zorana Mihajlović istakla je danas u Požarevcu da tajkunski način života u Srbiji više nikada neće biti moguć.
Ona je istakla da će prioritet u narednom periodu biti razvoj Srbije, ekonomije i otvaranje novih radnih mesta.
"Naš zadatak nakon izbora jeste da stvorimo ambijent da se ulaže u Srbiju, da se zadrže radna mesta, otvore nova, da idemo ka EU, ali i da ne prestanemo da se borimo protiv kriminala i korupcije", istakla je Mihajlovićeva prilikom obilaska gradskog izbornog štaba SNS u Požarevcu.
Ona je kazala da nam "ne trebaju niti tajkunske privatizacije, Mišković, ni Đilas, ni njihov način rada, kao ni sistem koji su stvorili da se oni bogate, odnosno mala grupa ljudi, a da cela Srbija siromaši". Tako je bilo do pre 18 meseci, podvukla je Mihajlovićeva, navodeći da SNS obećava da nikada više neće biti tako u Srbiji posle 16. marta. "Naš zadatak i obećanje SNS, kao svih ljudi koji su odgovorni za ono što rade, jeste da učinimo maksimum napora da se u Srbiji što više radi, da zajedno imamo podršku građana i zajednički radimo na otvaranju novih radnih mesta", poručila je Mihajlovićeva. Prema njenim rečima, u proteklom periodu urađeno je mnogo toga, i u vremenu pred nama treba da se naprave dalji važni koraci kako bi mladi ostali u zemlji i imali mogućnost da se zaposle. Povodom tvrdnji Demokratske stranke (DS) da su priče SNS o investicijama obmana građana, Mihajlovićeva je kazala da "igrarije sa brojkama Dragana Đilasa ne mogu da promene stanje koje je on ostavio u Beogradu i DS u Srbiji". "Đilas i slični tajkuni su se bogatili. Njihovi računi u kompanijama su bili sve veći. Za pet godina Đilasova firma ostavrila je profit sa tri miliona na 12 milijardi dinara. Ti ljudi ne mogu da nam govore i mi tako nećemo da radimo u budućnosti. Ostavili su nam dug u Beogradu, nisu uspeli da otvore nova radna mesta, da stvore ambijent za nove investicije", podvukla je potpredsednica SNS. Mihajlovićeva je izrazila uverenje da takav tajkunski način života više nikada neće biti moguć. "Idemo da otvaramo nova radna mesta, da stvorimo ambijent da dolaze domaći i strani investitori i da možemo da se pohvalimo krajem 2014. da svaki građanin oseća boljitak", zaključila je Mihajlovićeva.
