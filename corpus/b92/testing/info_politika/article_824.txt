> Izvor: B92
> Datum: subota 15.02.2014
> Rubrika: info_politika
> Naslov: "Vučić nije u pravu-sigurna pobeda"
> Članak:

Beograd -- Direktor Foruma za etničke odnose Dušan Janjić smatra da će pobednik predstojećih izbora biti SNS, ali i da će naprednjaci imati problem da naprave vladu.
Janjić kaže da lider SNS Aleksandar Vučić nije bio u pravu kada je ocenio da pobeda njegove stranke na ovim izborima nije sigurna, ali da jeste za narednih godinu dana.
"Vučić je mlad političar, dugog staža, a SNS je mlada stranka, sa puno starih igrača i to komplikuje stvar. On nije u pravu za 16. mart, ali će možda za godinu dana biti u pravu. Pobeda na ovim izborima može da znači gubitak za godinu i po, dve", rekao je Janjić za Tanjug. On, naime, misli da će glavni Vučićev problem biti nedostatak kadrova. Od ove vlade, vladajuće koalicije i samog Vučića traži se da pokaže imena reformskih ministara, kaže Janjić i dodaje da će, na primer, biti teško objasniti građanima da će isti ministar voditi finansije (Lazar Krstić) i posle izbora. "Zašto smo onda imali izbore, a finansije nam ne valjaju? Takođe, teško će biti objasniti kako opet sa socijalistima, kako sa Tadićem...", rekao je Janjić. "Ko god bude odgovoran, a verujem da će to biti SNS, imaće problem da nađe bolje od Krstića, Velje Ilića.. . ", ukazao je Janjić i ocenio da će to diktirati i savezništva nakon izbora. Na pitanje hoće li buduća vlada biti samo stranačka ili očekuje i nestranačke ličnosti, Janjić kaže da je sve "postavljeno stranački". Prema njegovim rečima, predstojeći izbori samo naizgled liče na one kada je Socijalistička partija Srbije "imala apsolutnu nadmoćnost i kada se unapred znao pobednik, a svi drugi su bili ili u konstituisanju ili posvađani". "Mislim da je sadašnja situacija ustvari uporediva sa sličnim situacijama u zemljama u okruženju i možda u čitavoj Evropi... Sada je na političkoj sceni pregrupisavanje i traženje nekog novog modela političkog delovanja", kazao je Janjić. Prema njegovom mišljenju, nije slučajno što SNS ima tako široku podršku i da je razlog tome što je uspela da se predstavi kao neka nova stranka. "SNS se zapravo više ponudila kao pokret, nego kao klasična stranka. Međutim, mislim da ni to ne zadovoljava potrebe društva. Približili smo se EU i došli do tacke kada državna ekonomija mora da se transformiše, državna preduzeća privatiziju, kada nema sredstava za kupovinu glasova i socijalnog mira. Zapravo, opstaće samo one stranke koje imaju jasne interesne i socijalne grupe koje ih podržavaju", poručio je Janjić. On je dodao i da su ovo istorijski izbori, jer će oni biti poslednji po modelu po kome su se do sada odogravali, te da će se ubuduće birati stranke, a ne ličnosti. "I finansiranje stranaka iz državnog budžeta takođe više neće moći, a svaka upotreba državnog i javnog preduzeća za finansiranje stranaka biće krivično delo", rekao je Janjić. Ovo su, kaže, i poslednji izbori na kojima će moći da se koristi monopol vlasti i novac da se uređuju mediji. Na pitanje kako će se izbori odraziti na pregovore sa Prištinom, Janjić kaže da je na Kosovu "sve stalo" što se tiče srpske strane, nema primene dogovora, i besmisleno je praviti neke nove. "Ideja Nemačke da se do aprila ili maja završe pregovori i potpiše taj drugi okvir sporazuma je sad pod znakom pitanja, zbog Srbije - u martu, aprilu, maju, a onda i Albanci idu na izbore", istakao je Janjić. On je uveren i da ništa bolje neće biti ni u pregovorima sa Evropskom unijom, da je 2014. godina "potrošena" i da će prva poglavlja početi da se otvaraju tek u martu 2015. godine. "Nijedno poglavlje se neće otvoriti do početka sledeće godine - dakle nema početka pregovora, biće priprema, uvida u stanje, susreta, diplomatskih izjava, ali nema otvaranja nijednog poglavlja pre marta 2015. godine", veruje Janjić i upozorava da i 2015. godina može biti potrošena, ako bude bilo političke nestabilnosti. On takođe sumnja da će ZSO na severu Kosova biti formirana ove godine".
