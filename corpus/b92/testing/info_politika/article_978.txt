> Izvor: B92
> Datum: petak 21.02.2014
> Rubrika: info_politika
> Naslov: Tadić o budućnosti Balkana u Milanu
> Članak:

Beograd -- Lider NDS Boris Tadić istakao je na sastanku Unikredit banke u Milanu potrebu investiranja u Srbiju i ostale zemlje regiona, saopštila je NDS.
On je, kako se navodi, podvukao značaj stranog investiranja za oporavak ekonomije naše zemlje.
Posebno je podvukao važnost što bržeg integrisanja celog regiona Zapadnog Balkana u EU. Tadić je kazao da je potrebno što pre pristupiti sprovođenju neophodnih reformi, ali i ukazao na izazove i teškoće koji stoje na putu tim reformama. Lider NDS je krajem prošle godine izabran za člana savetodavnog odbora ove banke, koja je jedan od najvećih bankarskih i finansijskih servisa u Evropi. Međunarodni savetodabni odbor UniCredita sastaje se nekoliko puta godišnje i diskutuje pitanja relevantna za poslovanje banke na globalnom i međunarodnom nivou. Tadić je posebno naglasio potencijal i značaj ulaganja u infrastrukturu, energetiku i proizvodnju. Odbor je sinoć u Milanu razmatrao mogućnosti za ulaganja u Srbiju i Balkan. Na čelu ovog tela je bivši predsednik Evropske komisije i nekadašnji premijer Italije Romano Prodi, a sastavljen je od eksperata iz oblasti ekonomije i politike iz celog sveta.
