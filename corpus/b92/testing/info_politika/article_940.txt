> Izvor: B92
> Datum:  
> Rubrika: info_politika
> Naslov: LDP: Neozbiljna izjava Dačića
> Članak:

Beograd -- Liberalnodemokratska partija kritikovala je lidera SPS Ivicu Dačića koji je rekao da je koalicija SPS-PUPS-JS nastavljač ideje bratstva i jedinstva.
SPS je, tvrde liberali, "inspirator politike izazivanja ili učestvovanja u gotovo svim međunacionalnim sukobima na prostoru bivše Jugoslavije".
Ranije danas, Dačić je u Užicu rekao da je potrebna odgovorna država koja će da se bavi građanima, a ne samo visokom politikom, i pozvao ih da ne glasaju po nacionalnoj pripadnosti, navodeći da je koalicija SPS-a nastavljač ideje bratstva i jedinstva. LDP je reagujući na tu izjavu, navela da "samo nervozan, neozbiljan i čovek u očaju, što je slučaj sa Dačićem", može to da izjavi. "Samo bi učesnik svih vlasti sem Đinđićeve i rasturač svake države koje se dotakao mogao da u svom političkom avanturizmu shvati da je država neorganizovana, pa će on, valjda, da je sredi", navodi se u saopštenju LDP. Liberali Dačića nazivaju "lažnim premijerom i predsednikom stranke čiji su kadrovi doveli do bankrota svako javno preduzeće u koje su ušli", kao i "lošim komičarem". U saopštenju se navodi i da je LDP uvek bio "najveći protivnik Dačićeve sumanute politike". LDP u saopštenju tvrdi i da je Dačić "pozive da tenkom brani Kosovo zamenio je politikom liberala i otišao u Brisel", što je "jedino dobro što je uradio u 25 godina dugoj političkoj karijeri". "Dačić je sakrio dosta stvari u životu, od kofera, Galenike, Srbijagasa, Dunav osiguranja, ali one polako izlaze na površinu. Ono što ipak ne može da sakrije je činjenica da je LDP i danas na drugoj strani u odnosu na njega i njegovu stranku", tvrdi se u saopštenju. LDP navodi i da ih "ne impresionira Dačićeva neozbiljnost", ali da ih zanima da on "na izborima plati cenu za političke promašaje - uništavanje banaka, fabrika lekova, privrede, ubijanje zdravstva i prosvete i mnoge druge". "Bivši ministar policije, bivši saveznik (Borisa) Tadića i (Aleksandra) Vučića će morati da ode na zasluženo mesto u istoriji već 16. marta", zaključuje se u saopštenju.
