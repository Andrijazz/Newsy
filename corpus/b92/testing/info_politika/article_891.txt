> Izvor: B92
> Datum: utorak 18.02.2014
> Rubrika: info_politika
> Naslov: "Dosta je bilo krvi, vreme za med"
> Članak:

Dimitrovgrad -- Premijer Srbije Ivica Dačić i predsednik Vlade Bugarske Plamen Orešarski otkrili su u Dimitrovgradu spomenik bugarskom revolucionaru Vasilu Levskom.
Dačić je u obraćanju pred više stotina građana okupljenih na glavnom gradskom trgu rekao da je sada vreme za građenje dobrih i tolerantnih odnosa, jer su Bugarska i Srbija na Balkanu upućena jedna na drugu.
"Nismo uvek u istoriji bili pametni, a danas želim da vaša i naša deca više nikada ne ratuju, već da zajedno otvaraju fabrike", rekao je premijer Srbije, založivši se za zajedničku sednicu dve vlade na kojoj bi tema bila i prekogranična saradnja Srbije i Bugarske. On je obećao da će srpska vlada u saradnji sa bugarskim nacionalnim savetom učiniti sve da se reše birokratski problemi koji se tiču bugarske manjine u Srbiji. Dačić se osvrnuo na siromaštvo u ovom delu zemlje, rekavši da je stopa nezaposlenosti visoka, dok su plate daleko ispod republičkog proseka. On se čelnicima opština zahvalio što su ga pozvali na otvaranje spomenika, našalivši se da mu kao ministru policije "više leže zatvaranja nego otvaranja". "Predsednik opštine je pričao da sam mu nešto obećao a ne zna da ja 'razmem bulgarski', jer sam i ja sa juga", kazao je Dačić, dodavši da je srećan što je došao u ovaj kraj. "Balkan je sastavljen od dve turske reči Bal-Kan, što su reči krv i med. Dosta je bilo krvi, vreme je za med", zaključio je srpski premijer. Predsednik bugarske vlade Plamen Orešarski takođe je pozvao na dobrosusedske odnose i evropsku budućnost dve zemlje. Prethodno je predsednik opštine Dimitrovgrad Nebojša Ivanov dvojicu premijera primio u zgradi opštine, dočekavši ih sa pogačom i solju, i tradicionalnom suvom domaćom paprikom. Pre govora dvojice premijera momci i devojke iz dimitrovgradske gimnazije izveli su recital u znak sećanja na lik i delo Vasila Levskog. Levski je rođen 1837. a pogubljen je 1873. godine zbog borbe protiv otomanske vlasti u Bugarskoj. On je deo svog života proveo u Srbiji, organizujući dve bugarske legije i druge revolucionarne grupe za borbu protiv Turaka.
