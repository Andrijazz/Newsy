> Izvor: B92
> Datum: petak 21.02.2014
> Rubrika: info_politika
> Naslov: Živković: Potrebna nova "Sablja"
> Članak:

Beograd -- Lider Nove stranke Zoran Živković kaže da su Srbiji potrebni čišćenje države od kriminala i da primarno zdravstveno osiguranje bude besplatno za sve građane.
U razgovoru sa građanima Kragujevca u centru grada, Živković je rekao da je Srbiji potrebna nova "Sablja" i to, kako je ocenio, drugačija, ali snažnija i bolja od takve akcije koja je bila 2013. godine.
"Ono što moramo brzo da uradimo, to je da se borba protiv kriminala stvarno vodi. Imali smo ovih godinu i po dana neke akcije 'Grom' jedan, dva, tri, a efkti tih gromova su kao da je bio povetarac", tvrdi Živković. On se založio i za to da se uvede besplatno primarno zdravstveno osiguranje za sve građane i da sa dnevnog reda problema skloni taj, kako je rekao, "dominantni strah građana od nemogućnosti lečenja". Govoreći o ekonomskoj situaciji u Srbiji, Živković je rekao "da je Kragujevac jedan od gradova koji je imao nešto malo više sreće u poslednjih 10 godina, jer je imao bolju ekonomsku situaciju nego ostatak Srbije", i ocenio "da to nije dovoljno da bi građani Kragujevca imali osećaj da je sve rešeno". Prema rečima Živkovića, to što je Srbija u teškoj ekonomskoj situaciji, jednim malim delom kriva je svetska ekonomska kriza, a velikim delom oni koji su vodili državu poslednjih deset godina, pogotovu u poslednje dve godine i koji su, prema njegovim rečima, izborna obećanja doveli do toga da postanu farsa. On je istako da koalicija Nove stranke sa Demokratskom strankom, kao jedina opoziciona grupacija danas u Srbiji, građanima nudi promene i alternativu, priliku da izaberu racionalan put, put koji će, kako je rekao, "dugoročno teško, ali uspešno da Srbiju dovede do toga da postane normalna zemlja".
