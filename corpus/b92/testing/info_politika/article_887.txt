> Izvor: B92
> Datum: utorak 18.02.2014
> Rubrika: info_politika
> Naslov: Stefanović:Cilj SNS su brže reforme
> Članak:

Koceljeva -- Potpredsednik SNS Nebojša Stefanović poručio je da je cilj naprednjaka da se reforme sprovode brže kako bi se omogućilo da se građani zapošljavaju.
On je dodao da suština bavljenja politikom više ne sme da bude lično bogaćenje.
"U Srbiji ne smeju da postoje politički milijarderi, a da građani žive sve siromašnije", rekao je Stefanović na predizbornoj tribini u Koceljevi i istakao da je potrebno ohrabriti ljude da izađu na izbore.
On je građanima poručio da može da obeća da SNS neće stati i predavati se i da će se izboriti sa kriminalcima i tajkunima. "Svi koji misle da mogu istisnuti Aleksandra Vučića i SNS iz politike, da neki Mišković i tajkuni treba da vode vladu, a ne Vučić, i u Koceljevu i u svakom drugom mestu od građana će dobiti 'ne' kao odgovor", rekao je Stefanović. On je istakao da je uveren da će oni koji žele brže reforme, koji žele da u Srbiji bude više radnih mesta i da zemlja bude priznata u svetu, moći jedino da podrže listu koju predvodi Vučić. Stefanović je poručio onima koji smatraju da reforme ne treba brže sprovoditi da nije vreme da se "povlače kočnice" već da se mora brže u reforme, kako bi se, pre svega, stvorila mogućnost da se obezbedi posao za građane. Potpredsednik SNS je ukazao da je bilo neophodno započeti borbu protiv kriminala i korupcije, budući da je korupcija bila prisutna u svim segmentima društva. "Suština ne sme da bude lično bogaćenje političara i da postoje političari milijarderi, a da građani budu sve siromašniji", rekao je Stefanović. On je naveo da je Srbiji potreban ravnomerni regionalni razvoj koji bi pre svega podrazumevao da se neko seti Koceljeve, Šapca, Pomoravlja i svakog dela Srbije, jer se novac mora ravnomerno raspoređivati i niko ne sme da bude zaboravljen. Stefanović, koji, kako je sam rekao, vuče korene iz Koceljeve, ukazao je da je reč o kraju koji ima potencijala za razvoj poljoprivrede, stočarstva, i da se mora više raditi na razvoju tih grana. Navodeći da naprednjaci neće obećavati "kule i gradove", on je rekao da se mora više raditi i privlačiti investicije, poput Dzonson Elektrika u Nišu, koji će zapositi oko 1050 radnika. "Dolazi nam i 'Mercedes', a već čujemo mnoge kritike. Pa zar je malo da imamo kooperaciju i da se iz pogona u Srbiji proizvodi 'Mercedesov' autobus", rekao je Stefanović. Kandidat za poslanika na listi SNS Olgica Batić rekla je da se nijedna reforma ne može sprovesti preko noći i naglasila da se za otpočete reforme u Srbiji treba boriti. "Treba da budemo odlučni u podršci tim reformama", poručila je Batić, koja je i predsednica Demohrišćanske stranke Srbije i navela da izbore 16. marta treba dobiti "kao vojvoda Mišić Kolubarsku bitku, pameću i strpljenjem, ali da je potrebvno uzeti i olovku u ruke." Predsednik opštine Koceljeva Veroljub Matić, koji je i član Predsedništva SNS, rekao je da je SNS u prethodnih godinu i po dana uradila mnogo, ali da treba nastaviti sa reformama i izrazio uverenje da će naprednjaci, uz vođstvo Vučića, pobediti 16. marta.

Potpredsednik Srpske napredne stranke Nebojša Stefanović izjavio je danas u Šapcu da će naredna Vlada Srbije, ukoliko je posle izbora 16. marta bude vodio SNS, stimulisati preduzeća koja zapošljavaju mlade. On je pred više stotina ljudi na predizbornom mitingu kazao da Srbiju očekuje "borba za nova radna mesta" i ocenio da je politika SNS "garant da će penzije biti isplaćivane, a penzioneri živeti normalno". Stefanović koji je i predsednik Skupštine Srbije, naveo je da se predsednik SNS Aleksandar Vučić "susreo sa svim opasnostima koje nosi borba protiv tajkuna i kriminalaca", i da je "pokazao dalji put borbe sa organizovanim kriminalom".
