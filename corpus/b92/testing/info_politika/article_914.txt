> Izvor: B92
> Datum: sreda 19.02.2014
> Rubrika: info_politika
> Naslov: Anderson: Srbija ima jake sindikate
> Članak:

Beograd -- Šef kancelarije za sindikate u zapadnoj Švedskoj Krister Anderson istakao da Srbija ima jake sindikate.
Anderson je poručio da veruje da će Srbija, na putu pridruživanja Evropskoj uniji, uspešno prevazići sve prepreke koje nosi usklađivanje sa evropskim standardima, ističući da naša zemlja ima jake sindikate.
Anderson, koji se sastao sa poslanicima Skupštine Srbije, rekao je da je zajednički projekat i saradnja od velike koristi, ne samo za Srbiju, već i za Švedsku. On je, međutim, navodi se u saopštenju Skupštine Srbije, istakao da, pored sve želje da pomognu savetima i primerom svoje prakse Srbiji, naša zemlja, mora da izabere svoj put, "prateći potrebe i zahteve situacije u Srbiji, koji su uvek specifični i kao takvi traže specifična rešenja". Poslanik Milorad Mijatović je na sastanku, na kome je osnovna tema bila socijalni dijalog - odnos sindikata i parlamenta, ukazao na značaj saradnje i razmene iskustava između Kraljevine Švedske i Srbije u oblasti sindikalnog delovanja i socijalnog dijaloga. "Važnost takvih razgovora i saradnje posebno dobija na značaju zbog činjenice da je Srbija počela pristupne pregovore sa Evropskom unijom i da se već u aprilu očekuju prvi konkretni razgovori o Poglavljima 23, 24 i 32", rekao je Mijatović. Takođe, dodao je, švedsko iskustvo može biti značajno i u trenutku kada je pred Srbijom usvajanje zakona o radu, "jer je cilj dobiti što kvalitetniji, reformski zakon, koji neće umanjivati stečena prava zaposlenih". Poslanica Slavica Savić upitala je da li u Švedskoj kolektivni ugovri imaju značaj i da li su na nacionalnom nivou, kao i da li ih ima u privrednim društvima, i dobila potvrdan odgovor. Sastanku su prisustvovali i predstavnici Saveza samostalnih sindikata Vojvodine. 