> Izvor: B92
> Datum: utorak 18.02.2014
> Rubrika: info_politika
> Naslov: Đilas:Podrška da SNS ode u istoriju
> Članak:

Pančevo/Ivanjica -- Lider DS Dragan Đilas rekao da očekuje podršku građana kako bi SNS i stranke aktuelne vlasti zauvek bile poslate u istoriju.
Demokratska stranka održala je predizbornu konvenciju u Pančevu, sa koje je poručeno da je neophodno promeniti Ustav kako bi Srbija mogla da nastavi put evropskih integracija.
"Ispred imena naše liste 'Sa Demokratskom strankom, za demokratsku Srbiju' treba da piše 'Građani Srbije'. Posle 16. marta očekuje nas mnogo posla. Treba da zasučemo rukave i mnogo radimo i zato očekujem vašu podršku da ove zauvek pošaljemo u istoriju", rekao je Đilas. On je ocenio da je sve što se dešavalo prethodne dve godine bilo zasnovano na laži i naveo kao primer izgradnju kanala od Dunava do Egejskog mora, obećanje da će Srbija raditi delove za Boing i Erbas i, kako je rekao, lažnu borbu protiv kriminala i korupcije. Lider demokrata je naglasio da građanima danas žele da kažu šta su - to je demokratija na staroj adresi u istoj DS koja je napravljena pre 24 godine i koja se i danas bori za odbranu demokratije. "Verujemo u Srbiju da ima šanse da bude najjača zemlja u regionu, ali to nećemo biti sa onima koji hoće da grade dva miliona kvadrata poslovnog i stambenog prostora", rekao je Đilas, aludirajući na projekat "Beograd na vodi". Đilas je imao poruku i za one koji su mesec i po pre izbora napustili Demokratsku stranku istakavši da im želi dobro zdravlje, ali ne i sreću, jer se sreća, kako je rekao, zaslužuje. "Nema stare i nove Demokratske stranke, već jedne jedine i ideje za koje se borimo niko ne može da odnese", naglasio je Đilas. On je kritikujući prvog potpredsednika Vlade i lidera naprednjaka Aleksandra Vučića, rekao da nije tačno da se Al Dahra povukla zbog navodnog neprijateljskog okruženja i upitao je ko to sprečava Mubadalu da uloži četiri milijarde u fabriku čipova ili šeika da investira tri milijarde u "Beograd na vodi". Đilas je "priznao" da su građani na prethodnim izborima glasali protiv DS, dodavši da će se narednih dana po tabloidima čitati da stranka koju vodi nema podršku ni da pređe cenzus, istakavši da to nije tačno. Zamenik predsednika DS Bojan Pajtić poručio je da je "Fajnenšel tajms" upravo objavio da je Vojvodina u konkurenciji 54 evropske regije proglašena za najbolju srednjoevropsku regiju za ulaganja. On je naglasio da se DS istinski zalaže za decentralizaciju i promenu Ustava, jer je to jedini način da Srbija ide brže ka Evropskoj uniji, a da aktuelna vlast nema sluha za decentralizaciju, jer ona sprečava vlast samo jednog čoveka. Prema Pajtićevim rečima, DS je u Vojvodini spremna da prihvati samo jedan princip, a to je da je različitost bogatstvo, a ne mana, istakavši da je DS uvek bila zaštitnik svih nacionalnih manjina i zajednica. "Treba da glasate za nas, jer je naša lista odraz političkih i demokratskih snaga protiv SNS i Aleksandra Vučića, kao i presek etničke i kulturološke slike Srbije", rekao je Pajtić. On je podvukao da jedino DS može da bude garant da se Srbija neće vratiti unazad. Lider Nove stranke Zoran Živković je kao potvrdu tvrdnje da je potrebno da se promeni Ustav rekao da za to postoje mnogi razlozi i argumenti, a samo jedan za to da najviši zakonodavni akt treba da ostane netaknut - zato što se dopada lideru Demokratske stranke Srbije Vojislavu Koštunici. Živković tvrdi i da nije bila iskrena borba protiv organizovanog kriminala i korupcije, jer su, kako je naveo, na listi SNS supruga i brat jednog tajkuna koji je u bekstvu, a na ulicama hiljade kriminalaca koji su amnestirani, nakon čega su ponovo počinili kriminalna dela. "Srbiji je potrebna nova 'Sablja'. Bez toga ona je ponovo zemlja zlih čuda", smatra Živković. Prema Živkovićevim rečima, u Srbiji je danas "čudna kombinacija". "Na čarobnom tepihu sedi šeik, pored njega je Pinokio, predstavlja se kao PPV i priča bajke - sve će on da reši - Aleksandar Vučić. Šteta što ga nismo imali i 1389. u Kosovskom boju, ko zna gde bi Srbija bila posle te bitke", primetio je ironično Živković. Pančevcima je poziv da izađu na birališta 16. marta uputila i potpredsednica DS Vesna Martinović, koja je rekla da će jedino tako da se napravi plan za Srbiju kako bi se ostvarili snovi građana, a ne njihovih protivnika.

Član Predsedništva Demokratske stranke, nekadašnji ministar odbrane i kandidat za narodnog poslanika na predstojećim parlamentarnim izborima, Dragan Šutanovac poručio je u Ivanjici da će DS biti ili prva na vlasti ili prva u opoziciji. Na sednici GO DS u Novom Sadu, podsetio je, glasalo se o dve ponuđene politike, jednoj koju je vodio počasni predsednik Boris Tadić, što je politika čvršće saradnje sa SNS profilisane kroz nekoliko javnih ponuda u medijima, a druga, za koju se on zalaže, jeste da DS bude ili prva u opoziciji, ili prva na vlasti. "Nikada nismo bili manjinski partner, Zoran Đinđić je 1993. godine odbio da bude premijer i zašto bismo sada prihvatili da budemo manjinski parner Vladi za koju mislimo da je loša i u proteklih godinu dana pokazala samo nemoć u rešavanju svih suštinskih pitanja za građane Srbije", naveo je Šutanovac. Prema njegovim rečima, ako se zanemare medijski napisi i naslovne strane o Beogradu na vodi i šeicima koji investiraju u našu zemlju ogroman novac, i pogleda se druga ili treća strana, onda se "vidi da je prošle godine prvi put zabeležen pad životnog standarda od 2000". DS se, kako dalje navodi, opredelila za polittiku promena, ali ne da njima rukovodi SNS i Aleksandar Vučić, već da ih sprovode demokrate. "Mali deo naše stranke smatrao je da treba da postoji čvršća saradnja sa SNS i odlučili su da je prave na drugi način, a ne sa nekim iz DS", rekao je on ističući da je sve drugo neistina. Na sednici GO je, podseća, bila jasna politička ponuda na osnovu koje je doneta odluka. Šutanovac tvrdi da DS-u sada pristupa više novih članova nego pre održavanja sednice GO. "Stranka je ozbiljna državotvorna institucija, tako je govorio Tadić dok je bio na čelu i tako treba da se ponašamo i danas", dodao je. Šutanovac kaže da je u svetu nezabeleženo da počasni predsednik napusti svoju stranku i osnuje drugu jer je to neprimereno, što će, smatra, građani prepoznati i svi koji su demokratski orijentisani glasaće za DS. Što se tiče izbornih rezultata, Šutanovac kaže da ne pamti ovako tešku kampanju, jer medeni mesec vlasti, medija i režima, suviše dugo traje. "Na naslovnim stranama se ljudi optužuju, osuđuju i kažnjavaju. Onda se na 16. strani pojavi demanti, što je neprihvatljivo u 21. veku i zato sam danas ovde, jer nemamo novca za televiziju, već samo mogućnost da budemo sa građanima", rekao je on. DS je, dodao je Šutanovac, stranka koja ima čist odnos prema građanima i nakon izbora neće praviti Vladu sa SNS, ma koliko procenata osvojila.
