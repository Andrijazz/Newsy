> Izvor: B92
> Datum: utorak 18.02.2014
> Rubrika: info_politika
> Naslov: Stavimo tačku na pozadinu atentata
> Članak:

Beograd -- Jelko Kacin tvrdi da su strana dokumenta o političkoj pozadini ubistva Đinđića na raspolaganju organima Srbije i da oni, ako se potrude, mogu do njih da dođu.
Kacin nije želeo da pojašnjava svoju tvrdnju datu pre dva dana kada je rekao da van Srbije postoji dodatna dokumentaciju u vezi sa pozadinom ubistva Đinđića.
Rajko Danilović, advokat Đinđićeve porodice, smatra da neke strane službe zaista imaju saznanja koja bi mogla da pomognu rasvetljavanju političke pozadine ubistva premijera Srbije 12. marta 2003.
"Šta Kacin ima od podataka, to ne znam, mogu da nagađam, ali nije sporno da neke strane obaveštajne službe imaju neka saznanja koja bi možda mogla biti od koristi da mi najzad stavimo tačku na to pitanje ko politički stoji u pozadini ubistva Zorana Đinđića", rekao je advokat Rajko Danilović. On smatra da nije sporno da je ubistvo premijera "par ekselans" političko ubistvo i da ne može da se cela istraga svede na neposredne izvršioce atentata, na deo "zemunskog klana" i kripto državne organizacije - Jedinice za specijalne operacije, nego da treba tragati za onim ko je politički podsticao to ubistvo. "Da li ima materijala o tome? Verovatno ga ima. Istraga i ceo sudski proces nisu išli u tom pravcu. Oni su išli u pravcu otkrivanja neposrednih izvršilaca ubistva i u tome je cela stvar raspravljena, raščišćena i utvrđena", rekao je advokat Đinđićevih. On smatra da, bez obzira na to koja Vlada bude bila na čelu države, ima obavezu da rasvetli političku pozadinu ubistva. "Nema razlike između starih i novih vlasti. Vlast ima tu dužnost da ceo postupak dovede do kraja, ako može i ako je dobronamerna onda će naravno sarađivati i samnom i onima koji u radili na tom predmetu kao i sa svakim drugim ko ima i interesovanja i saznanja", precizirao je Danilović.

Izvestilac Evropskog parlamenta za Srbiju Jelko Kacin rekao je pre dva dana da je obavešten o tome da postoji dodatna dokumentacija, izvan Srbije, u vezi sa pozadinom atentata na Zorana Đinđića. To je ponovio i danas. "Bio sam apsolutno jasan i prvi put. U ovom momentu potrebno je reći da dokumenta o političkoj pozadini ubistva Zorana Đinđića stoje na raspolaganju i ako se organi Srbije budu potrudili mogu da ih dobiju. To je sve što sada mogu da kažem. Ne treba sve tražiti u Srbiji, nešto ima i van", poručio je Kacin.

Ministar pravde Nikola Selaković pozitivno je ocenio postojanje bilo kakvog dokaza u vezi sa ubistvom premijera Đinđića, dodajući da je za "svoju novu ulogu" preuzimanja obaveze rasvetljavanja političke pozadine tog ubistva saznao iz medija. "Ukoliko postoje bilo kakva dokumenta, novi dokazi, bilo šta što može da promeni dosadašnji tok predistražnih i istražnih radnji i onoga što je u javnosti poznato u vezi sa ubistvom Zorana Đinđića - to je nešto do čega treba da dođemo putem međunarodno pravne pomoći ukoliko se to nalazi u regionu", rekao je Selaković u pauzi skupa o pregovorima sa EU. On je istovremeno apelovao da novi dokazi, ako postoje, budu dostavljeni pravosudnim organima Srbije, dok je, komentarišući svoju "novu ulogu" rekao da činjenica da je za nju saznao iz medija ne znači da beži od odgovornosti. "Naprotiv. Sve što je u mojim ustavnim i zakonskim nadležnostima za rasvetljavanje, ne samo ubistva pokojnog premijera već i drugih nerasvetljenih ubistava, biće na vrhu agende ministarstva pravde i u narednom periodu ako budem na toj funkciji i posle izbora", rekao je Selaković.

Nekadašnji bliski saradnik ubijenog premijera Zorana Đinđića, osnivač Instituta za javnu politiku Vladimir Popović izjavio je da nema nijednog razloga da oni koji čine sadašnju vladu, a po svemu sudeći će biti i ključni činioci u narednoj vladi, ne učine sve kako bi se rasvetlila politička pozadina ubistva Đinđića. "Ne znam šta je konkretno razlog što je ta inicijativa iz EU sada krenula, ali verovatno su ljudi u Briselu procenili da je u Srbiji konačno stvorena politička klima i da su na vlasti ljudi koji nemaju nijedan razlog da se ta istraga ne dovede do kraja", izjavio je Popović. Vladimir Popović je istakao da su vlade u Srbiji formirane nakon ubistva Đinđića, počevši od one na čijem je čelu bio Vojislav Koštunica, bile lično zainteresovane za to da se politička pozadina ubistva Đinđića ne rasvetli, ali je, nažalost, i vlada koju je kontrolisala stranka Zorana Đinđića bila indiferentna prema tom pitanju. Popović je istakao da je u periodu vladavine Demokratske stranke, na čijem je čelu bio Boris Tadić, vrhu tadašnje stranke i vlasti odgovaralo da postoji i priča da je Zoran Đinđić ubijen zbog veza sa kriminalom. "Uostalom, i nedavna izjava Borisa Tadića da je po dolasku na čelo stranke raščistio sa kriminalom i korupcijom potvrđuje ovu moju tezu", objasnio je Popović. "Ovu inicijativu iz EU podržavam kao svako ko želi da živi u zemlji u kojoj nema tajni. Dodatno je podržavam i zato što sam lično zainteresovan da se to ubistvo istraži i zato što smatram da je to neka vrsta obaveze koju imam kao njegov blizak prijatelj i svedok svega što je pratilo to ubistvo", rekao je Popović. Kako je istakao, u godinama posle ubistva Đinđića, javnost je iz samog vrha vlasti, pre svega zaslugom savetnika Vojislava Koštunice, koji su preuzeli važne funkcije u državi, sistematski zbunjivana kako bi se stvorila konfuzija o prirodi atentata na Đinđića. "Oni su prethodnih godina lažima o ubistvu anestezirali građane Srbije, tako da i dan danas imate ljude koji sumnjaju da li je to bilo političko ubistvo. Ubistvo predsednika vlade i predsednika najveće stranke tadašnje vlasti može da bude samo to. Spremnost ljudi koji su danas na vlasti da to i javno kažu je najveći korak načinjen od 2003. do danas u istrazi o političkoj pozadini ubistva", zaključio je Popović.
