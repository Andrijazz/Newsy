> Izvor: B92
> Datum: ponedeljak 17.02.2014
> Rubrika: info_politika
> Naslov: Da li će Vučić i Tadić u koaliciju?
> Članak:

Beograd -- Nakon što je Nova demokratska stranka dala kvoruma u Skupštini, postavalja se pitanje da li je na pomolu koalicija sa SNS? I u SNS i u NDS to negiraju.
Odluku poslanika koji su se priključili Novoj demokratskoj stranci da obezbede kvorum vlasti kako bi bio ukinut imunitet Draganu Tomiću (SNS), deo političke javnosti video je kao prvi korak buduće saradnje Borisa Tadića i Aleksandara Vučića.
Međutim, u taborima SNS i NDS odbacuju spekulacije da postoji neki tajni dogovor. Poslanik Nenad Konstantinović, koji je napustio DS i priključio se struji Borisa Tadića, kaže za "Novosti" da NDS ne podržava sadašnju vladu i da nema naznaka saradnje sa partijama vlasti nakon izbora. "Pitanje ukidanja imuniteta poslaniku koji se sumnjiči da je ukrao 80 miliona evra od građana Srbije za nas je pitanje morala, a ne strančarenja. Iako su neke stranke opozicije to htele da spreče, mi smo dali kvorum kako bi građani dobili osećaj pravde, jer svaka afera mora da dobije sudski epilog", kazao je on. Vođa naprednjaka u parlamentu Zoran Babić, takođe, ističe da podrška NDS ne znači bilo kakav dogovor. "To vidim samo kao podršku politici nulte tolerancije u borbi protiv korupcije i kriminala koju sprovodi Aleksandar Vučić", kazao je Babić. Iako tadićevci tvrde da se ništa ne krije "iza zavese", šef DS u Skupštini Borislav Stefanović ipak ne veruje u tu priču. "Davanjem kvoruma su pokazali da žele da sarađuju sa Vučićem u budućnosti", rekao je Stefanović.
