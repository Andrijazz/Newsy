> Izvor: B92
> Datum: sreda 19.02.2014
> Rubrika: info_politika
> Naslov: Dačić: Trebaju nam evropski zakoni
> Članak:

Valjevo -- Lider SPS Ivica Dačić izjavio je da u Srbiji treba uvoditi evropske zakone "a ne zakone o radu, poput onih iz Pakistana i Avganistana".
Dačić je ovo izjavio na predizbornom skupu u Valjevu, gde je koalicija oko socijalista garantovala otvaranje novih radnih mesta i zaštitu radnika, seljaka i penzionera.
Dačić je garantovao u ime koalicije da će biti na strani radnika, seljaka, penzionera i da će braniti državne i nacionalne interese. On je naglasio da će koalicija koju predvodi biti protiv mafijaša, bogataša i svih onih koji žele da unište zemlju. Dačić je naglasio da ne mogu penzioneri i oni sa malim platama da plaćaju ceh takozvanih reformi upitavši "koji to čarobnjak može da izvede a da mu pri tome još i aplaudiraju". "Moramo da pokrenemo proizvodnju i otvaramo radna mesta, jer samo time možemo da rešimo probleme", rekao je on, kritikujući one koji su u poslednjih 14 godina sprovodili razne reforme u Srbiji, čiji je cilj da sada u odnosu na to vreme ima duplo manje radnika. On je upitao da li je to normalno, s obzirom na to da su oni koji su od 2000. godine bili na vlasti, bili miljenici međunarodne zajednice i mogli da rade šta su hteli. "To su lažne reforme, lažni reformatori, lažne mesije, koje tako spasavaju svoje stranke", rekao je on. Dačić je ukazao na to da u ovoj kampanji ima mnogo lažnih obećanja, ali i onih koji napadaju koaliciju oko socijalista, uporedivši to sa "zujanjem komaraca". Prema njegovim rečima, obećanja u ovoj kampanji mogu se uporediti sa bajkama braće Grim, crtanim filmovima koji su nekada puštani uoči drugog dnevnika... Dačić je pozivajući građane da izađu na izbore i glasaju za sebe, istakao da se socijalisti i njihovi koalicioni partneri ne plaše onih koji misle da je država Srbija toliko bezvredna da neko od njih može da dođe na vlast. Prema njegovim rečima, sve njih treba staviti u isti koš i reći im "doviđenja" jer socijalisti i njihovi partneri, kako je naveo, rade u interesu i građana i države. On je istakao da su socijalisti i on lično platili cenu za politiku koju su vodili do 2000. godine kao što je platio i Boris Tadić 2012. godine, zbog svoje politike. On je naveo da nije Demokratska stranka izgubila vlast zbog Dragana Đilasa, koji je bio gradonačelnik Beograda, već zbog Borisa Tadića, koji je umislio da je "Amon-Ra" i "bog Zevs", a vodio je pogrešnu politiku. Predsednik JS Dragan Marković Palma obećao je Valjevcima da će ukoliko koalicija oko socijalista osvoji 30 odsto glasova na parlamentarnim izborima, za četiri meseca ponovo početi da radi "Srbijanka". Marković je, istakavši da se u Jagodini trenutno gradi pet italijanskih i jedna ruska fabrika, naveo da on to može da obeća u ime koalicije, koja, kako je naglasio, svakome nudi posao. On je kritikovao prethodnog ministra Sašu Radulovića zbog ekonomskih mera, istakavši da je " jedan Radulović otišao, ali ih je dosta ostalo i čekaju rezultat izbora". Marković je oštro kritikovao i "marginalne partije i njihove lidere, koji nas napadaju", istakavši da Dačić nije ministar policije, ne bi 30 policajaca čuvalo lidera LDP Čedomira Jovanovića. "Čedomire, zašto te čuvaju kada si pošten?", rekao je Marković. Zamenik predsednika PUPS Milan Krkobabić istakao je da ta koalicija nije protiv reformi, ali da prvo "moramo da se dogovorimo sa sindikatima i radnicima i imamo socijalni mir". "Gospodo reformatori, bez socijalnog mira nema reformi", istakao je Krkobabić, naglasivši da u Srbiji nema viška zaposlenih nego manjka posla. On je rekao da oni koji tvrde da su socijalna davanja i izdaci za penzionere balast za državu, ne umeju da rade i da takvi stavovi "predstavljaju dokaz nesposobnosti onih koji ih izgovaraju". Predizbornu kampanju u hali sportova obeležile su mnogobrojne stranačke i državne zastave, crveni baloni i aplauzi liderima koalicije.
