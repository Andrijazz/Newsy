> Izvor: B92
> Datum: petak 21.02.2014
> Rubrika: info_politika
> Naslov: SRS: Pomoći "žrtvama tranzicije"
> Članak:

Beograd -- Kandidat SRS za gradonačelnika Nemanja Šarović obećao je da "žrtve tranzicije" u Beogradu neće biti nemoćne i obespravljene ukoliko radikali dođu na vlast.
"Običan narod pretvoren je u žrtve tranzicije o kojima niko ne brine, od kojih čelnici gradske vlasti okreću glavu osim pred izbore, kada im se ljubazno smeškaju i obećavaju stvari koje se, svi znamo, nikada neće ispuniti", izjavio je on, saopštila je SRS.
Šarović, koji je kandidat za gradonačelnika radikala i pokreta "Obraz" i SNP "Naši" je rekao i da je "Beograd postao džinovski sabirni centar" u kome ogromna većina njegovih žitelja pati i "povija se pod teretom nepodnošljive brutalnosti političke kvazielite". "Mi se nikada nećemo složiti sa tim da sadašnje 'žrtve tranzicije' zauvek ostanu nemoćne i obespravljene - naša misija je da narodu vratimo nadu i da zajednički, gromoglasno kažemo režimu da nije sve gotovo" rekao je on.
