> Izvor: B92
> Datum: subota 15.02.2014
> Rubrika: info_politika
> Naslov: "Lavovi se ne osvrću na komarce"
> Članak:

Mladenovac -- Lider SPS Ivica Dačić poručio je danas da parlamentarni izbori 16. marta nisu izbori za "dželata", već za onog ko će Srbiju da izvuče iz krize.
"Nisu ovo izbori za dželata, ko će da ubije Srbiju, već za onog ko će da je izvuče iz krize. Za mene ne postoji predizborna kampanja, kampanja je svaki dan i kampanja je ono što ste radili i tačka. Srbija ne može bez nas", rekao je Dačić na slavi Sretenje koalicionog partnera Jedinstvene Srbije u Mladenovcu.
Lider SPS je poručio da Srbija treba da ima prijatelje u Moskvi i Pekingu, ali i u Briselu, Vašingtonu i da ne može odmah da postane Ssvajcarska, ali da može da se učini sve kako bi građani živeli bolje. Dačić je dodao da "svi misle da je ovo kraj koalicije SPS-PUPS-JS" i poručio da oni koji u to veruju "nisu normalni i čekaju Godoa". "Nismo se uplašili ni NATO pakta, ni 5.oktobra. Posle 5.oktobra bacili su nas na đubrište i odavno smo skinuti sa spiska živih. Od 5.oktobra živimo višak našeg života. Od partije osuđene na propast došli smo do toga da naša koalicija donosi odluke kojim putem će Srbija da ide dalje", kazao je lider SPS. Dačić je poručio liderima opozicije, Borisu Tadiću, Čedomiru Jovanoviću, Mlađanu Dinkiću, Nenadu Čanku da lideri SPS, PUPS i JS neće da se osvrću na njihove napade. "Kakvi bi mi lavovi, tigrovi bili kada bi se osvrtali na svakog komarca koji prođe pored nas", rekao je Dačić i podvukao "prepustite ih meni". On je rekao da "ovo nije takmičenje u pljuvanju, laganju i izmišljanju novih bajki, i da plate i penzije mogu da budu smanjenje, ali da oni to ne žele da urade". Lider SPS je kazao da su oni koji su sada u opoziciji jednom prevarili narod i to je bilo 5.oktobra, da je od tada do danas, za 13 godina, više hiljada ljudi ostalo bez posla i da sada hoće ponovo to da urade. "Malo sutra", poručio je Dačić.
