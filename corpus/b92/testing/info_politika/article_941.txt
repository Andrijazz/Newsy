> Izvor: B92
> Datum:  
> Rubrika: info_politika
> Naslov: Vučić: Stabilnost izdvaja Srbiju
> Članak:

Beograd -- Prvi potpredsednik Vlade Aleksandar Vučić rekao je za CNN da je Srbija stabilna zemlja i da je njena puna politička stabilnost važna za ceo region.
"To nam daje šanse da uspostavimo vladavinu prava, da uvedemo nova pravila za privredu, a sve to će dovesti investitore u zemlju", rekao je Vučić.
On je ponovio da veruje da će Srbija završiti pregovore i dobiti članstvo u Evropskoj uniji do 2020. godine, ali je naveo i da će u naredne dve godine za investitore u Srbiji važiti posebni podsticaji.
"Već smo uspeli da stabilizujemo ekonomiju, smanjimo nezaposlenost i privučemo važne investitore i sa zapada i sa istoka, kao što su Mercedes, Boš, Mišlen i Etihad. Radimo na stvaranju boljeg poslovnog ambijenta, na izmeni radnog zakonodavstva i to će privući još investitora u zemlju", rekao je Vučić. Povodom situacije u Ukrajini, na pitanje kako misli da se reforme sprovedu u Srbiji u kojoj je takođe teška ekonomska situacija, ali i koja isto kao i Ukrajina ima bliske veze sa Rusijom i nameru da ide ka EU, Vučić je rekao: "Otvorili smo pregovore sa EU, napravili značajan napredak, radimo naporno i trudimo se da izbegnemo bilo kakve proteste i nemire u zemlji. Moramo da reformišemo ekonomiju, učinili smo mnogo toga da uspostavimo vladavinu prava, da se borimo protiv korupcije i kriminala i to je razlika između nas i ostalih iz regiona. Ljudi veruju u vlast i u reforme. Mislim da ćemo punom snagom nastaviti sa reformama", rekao je Vučić. Lider SNS je naveo i da se nada da će Ukrajinci prevazići sve probleme, istakavši da je i tamošnja situacija "razlog što se vlast u Srbiji trudi da ispuni sve ciljeve koje je zacrtala".
