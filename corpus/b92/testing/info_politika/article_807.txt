> Izvor: B92
> Datum: subota 15.02.2014
> Rubrika: info_politika
> Naslov: "Nisam pomogao Tadiću oko stranke"
> Članak:

Beograd -- Aleksandar Vučić izjavio da je laž da je Borisu Tadiću pomogao da napravi stranku i odbacio spekulacije da je sa Dačićem i Jovanovićem pregovarao o novoj Vladi.
Lider Srpske napredne stranke i prvi potpredsednik Vlade Srbije Aleksandar Vučić izjavio je da je veoma bitno da na izborima 16. marta ljudi pokažu da li žele da idemo hrabro napred u reforme ili ne, kao i da će SNS, ukoliko dobije poverenje građana, insistirati na ozdravljenju srpske ekonomije i uspostavljanju stabilne i pravne države.
"Ali, oni koji misle da ćemo ovaj rak koji nas proždire izlečiti tako što ćemo umesto gorkih pilula progutati žele bombonu, onda neka svoj glas daju drugima", rekao je Vučić u intervjuu za praznični broj "Večernjih novosti". Predsednik SNS-a je u intervjuu, takođe, naglasio da u državnom vrhu ne postoji koncepcijski sukob između proruske i prozapadne struje i da Srbija ima najbolje moguće odnose, kako sa Briselom i Vašingtonom, tako i sa Moskvom. Kad je reč o odnosu sa predsednikom Srbije Tomislavom Nikolićem, Vučić je rekao: "On veoma dobro obavlja posao i očekujem da odličnu saradnju nastavimo i u budućnosti. Prijateljstvo sa njim ništa ne može da naruši." Lider SNS je odbacio medijske navode da je o formiranju nove Vlade pregovarao sa Čedomirom Jovanovićem i Ivicom Dačićem. "Laž je i besmislica da sam Borisu Tadiću pomogao da napravi stranku", poručio je Vučić. Naime, u javnosti se spekulisalo da je Vučić pomogao Borisu Tadiću da osnuje blok, zbog prijateljstva sa Mikijem Rakićem. "Ne postoji nijedan dokaz za tu tezu... Dakle, Tadić i Rakić su moji politički protivnici, ali je Rakić moj prijatelj sa kojim mogu da govorim na bezbroj tema. Međutim, to nema nikakve veze sa našim političkim opredeljenjima", naveo je prvi potpredsednik Vlade. Na konstataciju novinara Novosti da su ga već promovisali u premijera, Vučić je rekao: "Verujte da me brojke i istraživanja nisu uljuljkali. Ima tu još mnogo dilema koje kriju veliku zamku, a u koju su upali i mnogi funkcioneri moje stranke. Neki drugi to čine i namerno, želeći da oni koji bi glasali za SNS - ostanu kod kuće." Upitan šta je to što još može da ponudi Srbiji, osim rezultata u borbi protiv korupcije, lider SNS je rekao da će insistirati na ozdravljenju srpske ekonomije. "Ukoliko dobijemo poverenje građana insistiraćemo na ozdravljenju srpske ekonomije. Moramo uspešno da prođemo poglavlja 23 i 24 na evropskom putu i stvorimo sigurnu pravnu državu. A, kad imamo tako uređen sistem bićemo bliže i EU i bićemo stabilno društvo. Sve zavisi od nas. Ništa nam neće pasti sa neba. Zato hoću da se dogovorim sa ljudima u Srbiji oko politike koju moramo da vodimo. I za razliku od drugih koji obećavaju med i mleko, ja ne obećavam blagostanje."
Sada je važno doneti odluku da ćemo se ozbiljno posvetiti poslu i da već 2020. godine budemo uređena evropska zemlja, rekao je ranije danas Vučić obilazivši u kampanji okolinu Aleksinca.
Sada je važno doneti odluku da ćemo se ozbiljno posvetiti poslu i da već 2020. godine budemo uređena evropska zemlja, rekao je ranije danas Vučić obilazivši u kampanji okolinu Aleksinca.
Na pitanje, s kim će, u slučaju da SNS pobedi na izborima, formirati vladu Srbije, Vučić je odgovorio da jedino u šta je siguran je da će ministar finansija ponovo biti Lazar Krstić. "On je spreman na ličnu nepopularnost, ali nije spreman da rizikuje budućnost Srbije", rekao je Vučić i naglasio da SNS-u svakako prioritet u odabiru ministara neće biti njihova stranačka pripadnost. "Očekujem da ćemo u vladi imati i eksperte koji će pomagati. Imaćemo tim kojim će se Srbija ponositi, ali nam prioritet u odabiru ministara sigurno neće biti partijska pripadnost, već ozbiljnost i efikasnost u sprovodjenju reformi", objasnio je Vučić. Na pitanje koje su to bolne reforme koje očekuju zemlju i o kojima stalno priča, Vučić je podsetio da Srbija do kraja juna mora da usvoji zakone o planiranju i izgradnji, o radu i privatizaciji, stečaju i državnim službenicima. Govoreći o zakonu o radu, on je rekao da već sada zna da neće svi biti zadovoljni. "Neću nikoga da lažem. U petak sam rekao rudarima u Lazarevcu da neće biti ukidanja solidarnog poreza bar godinu dana, dok ne spustimo fiskalni deficit da bismo mogli da se razvijemo i više novca uložimo u biznis za podršku malim i srednjim preduzećima i stranim firmama koje nam obezbeđuju radna mesta", precizirao je Vučić. Na pitanje, može li da se desi da čak 100.000 ljudi ostane bez posla, Vučić je odgovorio da će učiniti sve od sebe da otkaza ne bude, ističući "da uopšte i nije govorio o tome, već o stezanju kaiša u javnom sektoru".

Odgovarajući na pitanje da li bi za njega predstavljalo izborni neuspeh ukoliko SNS osvoji manje od 40 odsto glasova, Vučić je rekao da bi svaki rezultat koji bi značio da SNS nema mogućnost da formira vladu shvatio kao veliki neuspeh. "Inače, nije tajna da sebi lično i svojoj stranci postavljam visoke lestvice, tako da mi ne pada na pamet da se zadovoljavam malim rezultatima. Dakle, nećete me čuti da kažem: dobili smo 25 odsto i zadovoljan sam", dodao je on. Predsednik SNS-a je naglasio da u državnom vrhu ne postoji koncepcijski sukob između proruske i prozapadne struje i da Srbija ima najbolje moguće odnose, kako sa Briselom i Vašingtonom, tako i sa Moskvom. Na pitanje, da li Srbiju na kraju evropskog puta čeka ugovor o dobrosusedskim odnosima sa Prištinom, što je praktično priznanje nezavisnosti Kosova, Vučić je izrazio uverenje "da nas taj težak uslov neće sačekati na kraju maratonskog puta". "Razgovori sa Prištinom jesu teški i mučni i ponekad nisam u stanju da to u javnosti objašnjavam. Jer, kad bismo nešto izgovorili, to bi sigurno naišlo na osudu međunarodne zajednice", dodao je lider SNS.
