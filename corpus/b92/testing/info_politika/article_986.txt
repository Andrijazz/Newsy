> Izvor: B92
> Datum: petak 21.02.2014
> Rubrika: info_politika
> Naslov: Ljajić: Optužbe prljava zloupotreba
> Članak:

Beograd -- Predsednik SDPS Raisim Ljajić izjavio je da su optužbe da je odgovoran za ubistvo pripadnika SDA "najprljavija zloupotreba jedne tragedije i ljudske nesreće".
On je agenciji Beta kazao da je ta tragedija i ljudska nesreća u kojoj su 2006. godine dve porodice unesrećene dobila svoj sudski epilog.
"Predsedniku SDA Sulejmanu Ugljaninu nije smetalo da šest godina sedimo zajedno u vladi i tu tragediju nije nikada spomenuo. Sada, 20 dana pred izbore, to spominje, jer nema šta drugo da ponudi biračima i zato kopa po prošlosti tražeći razlog da opravda svoje postojanje", kazao je Ljajić. Ljajić, koji je i ministar spoljne i unutrašnje trgovine i telekomunikacija u odlazećoj vladi, ocenio je i da pominjanje ove tragedije, u kojoj je jedan čovek nastradao a drugi osudjen na kaznu zatvora od 15 godina, "alibi Ugljanina za katastrofalni poraz koji će da doživi na izborima". "Na svu sreću, narod Novog Pazara zna ko je za šta odgovoran i on će reći svoj sud na izborima 16. marta. Apsolutno je jasno kakav će ishod tog izjašnjavanja biti", kazao je Ljajić. Predsednik Stranke demokratske akcije Sandžaka (SDA) i ministar u odlazećoj Vladi Srbije Sulejman Ugljanin ranije danas ocenio je da je klima u društvu zrela da se rasvetle politički motivisana ubistva i drugi zločini u Sandžaku.
