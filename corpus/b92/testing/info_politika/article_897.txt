> Izvor: B92
> Datum: utorak 18.02.2014
> Rubrika: info_politika
> Naslov: Mihajlović: Čeka nas uvođenje reda
> Članak:

Lajkovac/Mionica -- Potpredsednica SNS Zorana Mihajlović istakla da aktuelna vlada nije imala dovoljno kapaciteta i političkog koncenzusa oko važnih ekonomskih reformi.
"Čeka nas uvođenje reda u svim institucijama, gde ga nije bilo", najavila je ona na tribini opštinskog odbora SNS u Lajkovcu pod motom "Za budućnost u koju verujemo".
Mihajlović je podsetila da je tek za vreme ove vlade i rada prvog potpredsednika Aleksandra Vučić napravljena strategija za borbu protiv korupcije. Prema njenim rečima ova vlada je prva koja je, unazad dvadeset godina, postigla rezultate u borbu protiv korupcije i kriminala. Ta borba, kako je podvukla biće hrabro nastavljena i u vremenu isprd nas, jer kriminal i korupcija nisu iskorenjeni. Mihajlović je istakla da novu vladu čekaju ekonomske promene, kojima će prići punom snagom. "Kada se vidimo pred kraj 2014. verujem da će mnogi ljudi moći da kažu da osećaju promene na bolje kada je reč o životnom standardu", rekla je ona odgovarajući na pitanja prisutnih. Mihajlović je dodala da nije bilo moguće sve učiniti tokom 18 meseci, kao što je prepravljanje zakona koji su pravljeni u korist tajkuna i kriminalaca. "Ono što smo mogli da uradimo u ovakvoj vladi uradili smo", naglasila je ona. Kada je reč o EU Mihajlović je istakla da ne postoji nijedan razlog da ne napredujemo dalje na tom putu i da ga uspešno okončamo, ali to ujedno ne znači da se po strani ostave drugi strani partneri. Naš cilj je da dovedemo investitore sa svih strana i za nas ne postoje razlike odakle su, to jest da li su iz Rusije, Emirata ili Nemačke, već je bitno da otvorimo radna mesta, kazala je ona dodajući da u oblasti ekonomskih reformi slede neke važni koraci koje moramo da uradimo. Kandidat za narodnog poslonika SNS Aleksandar Jovičić uputio poruku pre svega mladima, da je došlo vreme bolje budućnosti u Srbiji, zamolivši ih da ne idu iz Srbije, jer će ono što će se uraditi u naredne četiri godine omogućiti bolji život. "Lokalne teme jesu bitne za sve nas i svesni smo činjenice kakve nas muke muče u infrastrukturalnom smislu, ali ovi izbori, pored tih problema nude dve stvari, s jedne strane lista Miroslava Miškovića i onih koji žele da nastave sa uništavanjem srpske privrede, a druga Aleksandar Vučić i oni koji žele da izgrade modernu jaku, evropsku državu", istakao je on. Predsednik opštinskog odbora SNS u Lajkovcu Goran Milovanović rekao je da je dosta lažnih obećanja i da je vreme da se promeni sve što ne valja. Od ishoda ovih izbora u mnogome zavisi i stabilnost energetskog sistema Srbije i basena "Kolubara", naglasio je on. Milorad Grčić, direktor rudarskog basena "Kolubara", kazao je da je pre godinu i po dana kad aje SNS preuzela odgovornost neki od nas nisu ni bili svesni u kako teškoj situaciji je Srbija. Stanje u "Kolubari" bilo više nego užasno, a činjenica da je za ovih godinu i po dana, od kada preuzeli odgovornost upravljanja najvećeg rudnika u Srbiji, mere koje su preduzete daju rezultate, istakao je Grčić.

Zorana Mihajlović i kandidat za narodnog poslanika Aleksandar Jovičić istakli su danas da je cilj te stranke da iza sebe ostavi uređenu državu i zdrav sistem. Na tribini na temu "Borba protiv kriminala i korupcije" u Mionici Jovičić je podsetio da je 2012., pre 6. maja, bilo podignuto svega četiri optužnice protiv onih koji uništavaju srpsku privredu, a da je danas podignuto čak 183 optužnice, a Mihajlović istakla da će borba protiv korupcije i kriminala biti nastavljena. Ona je podvukla da mnogo toga treba još da se promeni posle 16. marta, ali da SNS i Srbija mogu biti ponosni, jer imaju u vladi prvog potpredsednika koji je imao rezultate u toj borbi. Prioritet u narednom periodu biće, kako je navela, da se zadrže radna mesta, otvaraju nova i mladima omogući da ostanu u zemlji, da ne razmišljau da je u nekoj drugoj državi bolje. "Možemo samo da budemo ponosni na SNS i njenog predsednika koji je vredno radio, hrabro donosio odluke, jer nije bilo lako donositi odluke da jedan Mišković bude u zatvoru, da se ispitaju kriminalne i pljačkaške privatizacije". "Sva ta energija koja je utrošena je samo delić one koju ćemo uložiti posle izbora u promenu ekonomije", najavila je Mihajlović dodajući da će prioritet biti pomoć svakom investitoru bilo da je domaći ili strani. Takođe je kazala da u Mionici SNS mora da osvoji potpunu vlast i pozvala građane da izađu na predstojeće izbore 14.marta, kako bi kraj ove godine dočekali sa mnogo više osmeha nego danas, i bilo nam bolje nego danas. "Uređujemo državu na takav način da je onaj koji je uništavao privredu doveden pred lice pravde. Ova borba protiv korupcije koja je pokrenuta zahvaljujući jednom čoveku, Aleksandru Vučiću, biće nastavljena. Naš cilj je da i posle SNS, kada god taj dan dođe, sistem koji je zdrav ostane i za one koji dolaze posle nas, da borba protiv korupcije ne bude samo simbol jedne stranke, već svih", poručio je Jovicičh. Jovičić je naglasio da je SNS u proteklih 18 meseci pokazala odgovornost u više oblasti i da je zaustavila trend rušenja privrede. "SNS je zaustavio one koji su hteli da nastave da pljačkaju našu zemlju", kazao je on povodom zaustavljenih privatizacija. Kao primer dobre privatizacije on je naveo JAT, ocenjujući da je od neprofitabilnog, stvoreno profitabilno preduzeće. Jovičić je kazao da će SNS pokušati da u svakom mestu zapošljava ljude, i da je uspešno zaustavljen trend porasta nezaposlenosti, a da je cilj da se napravi Srbija kakva treba da bude, a to je da nema 700.000 nezaposlenih. Mlade je pozvao da budu aktivniji i da pišu projekte, te crpe sredstva iz fondova i tako stvaraju radna mesta.
