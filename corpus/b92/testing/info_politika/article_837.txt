> Izvor: B92
> Datum: nedelja 16.02.2014
> Rubrika: info_politika
> Naslov: Samo SDAS zastupa interese Bošnjake
> Članak:

Novi Pazar -- Lider Stranke demokratske akcije Sandžaka Sulejman Ugljanin izjavio da je ta stranka jedina ovlašćena da predstavlja i zastupa interese Bošnjaka u Srbiji.
Lider SDAS je poručio danas u Novom Pazaru da je njihov ključni cilj punopravno članstvo naše zemlje u Evropskoj uniji.
Ugljanin je rekao da će ulaskom u evropsku zajednicu Srbija morati da potpiše Lisabonski sporazum, kojem će srpsko zakonodavstvo morati da bude podređeno. "Punopravno članstvo znači da sve ono što su nekadašnji neodgovorni ljudi činili, više neće moći da rade, jer se krivica individualizuje. Svako će morati lično da odgovara i neće moći više ti naoružani banditi, policajci, koji slušaju naređenja iz Beograda, da čine zločine nad građanima i da im niko ništa ne može", istakao je Ugljanin na Glavnom odboru SDAS. On je poručio da je ta stranka učinila mnogo da ukloni veliki broj prepreka koje država Srbija ima na svom evropskom putu, ali da nije mogla baš sve da ih ukloni. "Manjinske stranke rade samo od izbora do izbora, a velike stranke koje su imale u rukama sve državne mehanizme oblikovale su našu izbornu volju svaki dan. U komunizmu smo imali JUL, pa posle njega među Bošnjacima opet stranke nalaze svog privatnog Bošnjaka, dajući im velike ovlašćenja", rekao je Ugljanin. Lider SDAS je kazao da je prihvatio da bude u vladama 2008. i 2012. godine, kada je "srpsko biračko telo sa preko 50 odsto svoje volje izabralo za političke lidere i dalo poverenje onim strankama koje vode poreklo iz Šešeljeve i Miloševićeve stranke". "Dobili smo poziv da uđemo jer im je trebao politički i demokratski legitimitet...Istina je, oni su došli na političku scenu, srpski narod im je dao poverenje i mi to možemo da poštujemo. Međutim, neka pokažu jesu li oni svojevoljni učesnici zločina koje su Šešelj i Milošević činili ili su možda kvalitetni ljudi koji su bili u senci svojih lidera", upitao je Ugljanin. Dali smo im šansu, dodao je on, ali pod uslovom da ispune koalicioni sporazum u kome je, između ostalog, pisalo da Bošnjaci imaju četiri državna sekretara u ministarstvima, raspisan konkurs za policajce koji bi u mestima u kojima žive Bošnjaci izjednačili nacionalnu strukturu... "Nažalost, uspeli smo malo", zaključio je Ugljanin.
