> Izvor: B92
> Datum: nedelja 16.02.2014
> Rubrika: info_politika
> Naslov: Utisak: Da li i ko koči reforme
> Članak:

Beograd -- Bivši ministar privrede kaže da mu je "posle 15 dana bilo jasno da od reformi nema ništa". Nebojša Stefanović kaže da ih nema samo za one koji neće da ih vide.
O reformama, "kočničarima", radu Vlade u prethodnih šest meseci i stanju u ekonomiji u "Utisku nedelje" govorili su Saša Radulović, ministar privrede u ostavci, Milan Ćulibrk, ekonomski analitičar i glavni i odgovorni urednik NIN-a i Nebojša Stefanović, predsednik Skupštine Srbije i potpredsednik SNS.
Stefanović je na početku emisije rekao da ljudi u Srbiji očekuju brže promene, kao i da ljudi iz inostranstva kažu da im je sada lakše da investiraju u Srbiji. Na drugoj strani, Ćulibrk je naveo da o reformama sluša još od doba Ante Markovića. "Nadam se reformama, ali se plašim da ih neće biti", rekao je Ćulibrk. Saša Radulović je ponovio da je ostavku dao jer ne veruje da će Aleksandar Vučić sprovesti bilo kakve reforme. Radulović je rekao da je 15 dana nakon ulaska u vladu shvatio da od reformi nema ništa. "Ono što sam ja želeo da uradim i planirao da uradim našlo se i u ekspozeu premijera. Posle 15 dana shvatio sam da nema nikave želje da se to uradi i da se ide u drugom pravcu. Shvatio sam da se ekonomska politika vadi u kabinetu prvog potpredsednika vlade, da se tamo rade dilovi i dogovori, da se ne želi raditi transparento", rekao je Radulović. Na pitanje na koga tačno misli kada govori kabinet prvog potpredsednika vlade, Radulović je rekao da pre svega misli na Aleksandra Vučića. Nebojša Stefanović rekao je da, kada se priča o reformama, one ne postoje samo za one koji ne žele da ih vide. "Ovo nisu samo moje reči, to je rekla i Evropska komisija. Radulović je u jednom trenutku poželeo da postane političar i to je u redu. Ja ne mislim da su sve njegove ideje loše. Neke su dobre, ali nije bilo rezultata. Mislim da niko u Srbiji ne mislli da Vučić koči reforme", naveo je Stefanović. Radulović je naveo da se već kod usvajanja budžeta pokazalo da nema reformi. "Budžet je nerealan, prihodi su nerealni, računamo na tri milijarde evra od Arapa bez jednog papira. Ja sam posle 15 dana video da nema volje da se promeni parazitski sisitem u čijem su centru političke stranke koje zapošljavaju svoje ljude. Parazitski sistem odgovara neradnicima i neznalicama", rekao je Radulović. Radulović je dodao i da je u vladi ostao jer je želeo da uradi neke stvari kao što su sprečavanje prodaje Vršačkih vinograda. On je rekao i da su ugovori sa "Etihadom" i "Fijatom" koji su proglašeni tajnom, štetni za Srbiju. "Ne možete da uvodite investitora u JAT, a da niste popisali imovinu. Tek kada sve popišete i procenite, onda tek pravite ugovor, a ne pre toga. Budzašto dajete nešto što vredi mnogo više", rekao je on. Na drugoj strani, Stefanović je kao zamerku Raduloviću istakao to što nije doveo nijednog investitora. "Ja ne znam ni jednu fabriku koju je Radulović posetio, nije doveo nijednog investitora. Ja očekujem od ministra privrede da dovede, nađe investirore. Vučić je našao investitora za FAP i sada dolazi švedska firma, 600 ljudi neće izgubiti posao. A to nije Vučićev posao, ali je morao to da radi jer ministar nije radio svoj posao", rekao je Stefanović. On je dodao da je Radulović možda dobar bloger, teoretičar kritičar, ali mu se ne čini da je bio dobar kao ministar. Milan Ćulibrk rekao je da je već u prva tri dana skupštinske rasprave o rekonstrukciji vlade bilo jasno da od reformi nema ništa. "Premijer je kada je izlagao ekspoze, bio je petak, pričao jedno, sledeći dan u subotu već drugo, a u ponedeljka nešto sasvim treće. Ja sam odmah pitao šta je program ove vlade", rekao je Ćulibrak. Ćulibrka je dodao i da Srbija ne ide onom brzinom kojom bi trebalo i da srpska ekonomija izgleda kao nezavršena kuća kakvu možete da vidite kad krenete kroz Srbiju. Radulović je rekao i da su sindikalni protesti bili organizovani po nalogu partija vladajuće koalicije, pre svega SNS. "U četvrtak pred ostavku smo postigli dogovor sa drugim sindikatima koji nisu u ovoj grupi, koji se zovu reprezentativni, i oni su prodržali zakon o radu". rekao je Radulović. Nebojša Stefanović rekao je da su to besmislice i da niko nije ogranizova dolazak ljudi na sindikalne proteste.
