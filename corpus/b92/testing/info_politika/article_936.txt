> Izvor: B92
> Datum: sreda 19.02.2014
> Rubrika: info_politika
> Naslov: Ko prihvati naš plan, s njim možemo
> Članak:

Beograd -- Stvar sa LDP je jednostavna, za koga su prihvatljivi naš program i plan, sa njima možemo da sarađujemo, kaže potpredsednik LDP Ivan Andrić.
On je gostujući u "Kažiprstu" rekao da nije oduševljen nijednim od potencijalnih partnera, ali da nije važno sa kim, nego šta će se raditi.
"Delovi onoga što smo mi godinama pričali postaju deo državne politike, to su razgovor sa Albancima i evropske integracije, ali još nije deo državne politike demokratizacija društva i ono što mislimo o ekonomiji", rekao je Andrić.
On je naveo da su reformski procesi u Srbiji prekinuti 2003. godine ubistvom premijera Zorana Đinđića i da je sada, nakon što su "svi imali svoju šansu i pokazali šta znaju", vreme da LDP preuzme odgovornost za te procese. Andrić tvrdi da u srpskoj politici vlada nerazumevanje za reformske procese. "Svima je jasno da je zemlja u teškoj ekonomskoj situaciji i tu se svi slažemo, jako je važno da se ovaj period kampanje iskoristi da svi kažu šta misle da urade. Mi mislimo da mere prošle vlade nisu dovoljne i da predstavljaju samo prvi korak, a da prvi posao posle izbora moraju da budu suštinske reforme", rekao je Andrić. LDP smatra da oko tih reformi nema tajni i da je neophodno doneti novi zakon o radu, reformisati PIO fond, a kao suštinsku razliku svog plana od onoga što nude drugi, Andrić navodi predlog osnivanja posebnog, nadstranačkog tela Saveta za reforme, koji ne bi činili ljudi iz politike već autoriteti iz drugih sfera. "U tom telu bi trebalo da budu najbolji ljudi u Srbiji, predstavnici univerziteta, sindikata... Telo bi trebalo da bude natpolitičko i da traje duže od vlade. Potreban je širok konsenzus oko toga ko će ga činiti, a uloge će mu biti da se napravi jasna strategija reformi, da se prate sporazumi, kritikuje nesprovedeno i kontroliše sprovedeno", kaže Andrić. On kaže da su takva tela postojala u svim zemljama koje su brzo i uspešno završile proces tranzicije. "Skoro svi govorimo o istim stvarima, ali sadržaji izmiču, zato je ovo naš predlog. Samo mali broj stranak se opire reformama, tu su SPS i DSS, koji nudi potpuno drugačiji put i odustajanje od EU", rekao je Andrić. Andrić smatra da ne postoji dilema "reforme po Vučiću ili reforme po Raduloviću", jer sa "obe strane stižu slične ideje", a ističe i da ne kreira LDP situaciju u kojoj se postavljaju pitanja da li je glas za tu partiju "glas za ili protiv Vučića". "Ako možemo da se dogovrimo oko plana i načina, spremni smo da razgovaramo o vladi. Glas za LDP je glas za politiku i program LDP i oko toga ne treba da ima sumnje, kao i mnogo puta do sada", rekao je Andrić navodeći da misli da nije korisno da se kampanja iskoristi za napade na političke neistomišljenike. On je naveo i da LDP neće da bude deo koalicije u kojoj politika nije važna. Odlazak Dragana Markovića Palme na poligraf je nazvao "pozorištem" i naveo da će komunikaciju sa liderom JS prepustiti omladini LDP-a, a dodao je i da to vidi kao vid skretanja pažnje sa slučaja Šarić i najavljenog svedočenja bivšeg Dačićevog šefa kabineta Branka Lazarevića povodom tog slučaja. Govoreći o saradnji sa Bošnjačkom demokratskom zajednicom Sandžaka, Andrić kaže da ona traje već neko vreme. "Već smo sarađivali, a delimo zajednički stav o problemima u Sandžaku, koji od 2000. ima dva predstavnika u Vladi, a najgore je mesto za život. Tamo su mladi bez posla, ljudi bez perspektive, a kad neko od ostalih stranaka dobije neku priliku, zaboravi na nju kada stigne u Beograd", rekao je Andrić. On je istakao da nije u pitanju ujedinjenje i da razlike postoje, pre svega u vezi sa nekim verskim ubeđenjima, ravnopravnošću i odnosom prema LGBT zajednici. "Spremni smo da ih prevaziđemo zarad rešavanja problema za koji mislimo da je jako važan", rekao je on.
