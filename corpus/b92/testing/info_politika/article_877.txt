> Izvor: B92
> Datum: utorak 18.02.2014
> Rubrika: info_politika
> Naslov: Donacije objavili samo SPS i LDP
> Članak:

Beograd -- Iako političke stranke za pokrivanje troškova u kampanji, osim na državni novac, računaju i na svoje donatore, ovaj izvor finansiranja je trenutno vrlo „tanak“.
Za sada, prema podacima sa internet sajtova stranaka, od zvaničnog raspisivanja izbora 29. januara donacije su dobili samo SPS i LDP. Socijalisti su „zaradili“ 1,7 miliona dinara, a liberali 211.500 dinara, piše Danas.
Prema Zakonu o finansiranju političkih aktivnosti, stranke su dužne da davanje čija je vrednost na godišnjem nivou veća od jedne prosečne mesečne zarade javno objavljuju u roku od osam dana od dana kada je vrednost davanja premašila iznos jedne prosečne mesečne zarade. Na sajtu SNS u evidenciji priloga navedeno je da je firma Lider Pro iz Sremske Mitrovice 13. decembra 2013, uoči izbora u beogradskoj opštini Voždovac, donirala dva miliona dinara. Istog dana firma Cetnika d.o.o. donirala je naprednjacima milion dinara. Na pitanje Danasa gde su evidentirane donacije fizičkih lica, u SNS kažu da ih nije ni bilo jer stranka nije imala potrebu za donacijama, ali da će ih svakako objaviti ako ih bude, kao i da će u izveštaju o kampanji biti jasno navedeni svi donatori i prilozi. Na internet prezentaciji DS, koja već godinama redovno objavljuje svoje donatore, čak i podatke o iznosima manjim od predviđenih zakonom, još uvek stoje podaci iz 21. januara, kada je bio poslednji veliki talas uplata. Demokrate su tog dana imale stotinu uplata, od kojih se ona Žakline Nikolić od 1.440 dinara pojavljuje 24 puta. Među donatorima su potpredsednici Nataša Vučković sa 3.500 dinara i Goran Ćirić sa čak 100.000, poslanici Dragan Šutanovac sa 5.200, Borislav Stefanović sa 60.000 dinara. Na veb sajtu SPS u pregledu priloga do 7. februara 2014. piše da su socijalisti inkasirali 1,7 miliona dinara. Novac su dali Filip Andrej i Dušan Ignjatović, po 350.000, Srđan Tanasković 300.000 i Dušan Bajatović rekordnih 700.000 dinara. Na sajtu LDP se mogu videti prilozi za republičke izbore 2012. i lokalne izbore 2013, kao i tri priloga za izbore ove godine. Tokom aktuelne kampanje LDP je ukupno dobila 211.500 dinara. Marko Popović iz Beograd je najpre 5. februara donirao 19.500, a dan kasnije 76.000 dinara. Novac je dala i Živana Janković iz Beograd. Ona je pomogla sa 116.000 dinara. Prema sajtu DSS, ova stranka još nije dobila donaciju od raspisivanja izbora. Tokom 2013. funkcioner DSS Borko Ilić uplatio je u januaru, aprilu i junu po 26.000 dinara. Prilog je tri puta dalo i pravno lice ZMP Sveti Luka u ukupnoj vrednosti od 55.000 dinara. Kako na sajtu URS nema dokumenta sa donacijama, Danas ih je pitao da li znaju da se time krši zakon. U URS kažu da im je sajt nov i da će do kraja nedelje biti postavljena sva dokumenta.
