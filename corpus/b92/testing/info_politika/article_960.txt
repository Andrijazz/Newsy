> Izvor: B92
> Datum:  
> Rubrika: info_politika
> Naslov: Ilić: Vlada što pre, nema čekanja
> Članak:

Beograd -- Predsednik Nove Srbije Velimir Ilić izjavio je da će vlada biti brzo formirana "jer jednostavno Srbija nema vremena da čeka".
On je ponovio da će o tome da li će opet biti u vladi odlučivati lider SNS Aleksandar Vučić.
Ilić je za Tanjug ocenio da u kampanji ima i ružnih reči, ali da lista "Aleksandar Vučić - budućnost u koju verujemo" u tome ne učestvuje, već, kako kaže, ima potpuno primerenu kampanju u kojoj predstavlja svoj program.
"Mogu reći, da kampanja ide možda i najbolje od svih do sada" rekao je Ilić i dodao da pred glasače izlaze sa "oročenim programima" i obezbeđenim investicijama za projekte kao što je na primer "Beograd na vodi". "To nije bajka, to je projekat. Zna se ko je investitor projekta, kolika je vrednost investicije, kad počinje kad se završava. Projekat je konkretan, koliko ljudi zapošljava, koliko poslovnog stambenog prostora stvara i sve je definisano", rekao je Ilić navodeći da je slična situacija i sa Koridorom 11. Osvrćući se na obećanja od pre dve godine on je podsetio da su otvoreni pregovori sa EU, da je u toku borba protiv korupcije i kriminala i da to nisu prazne priče. "Uhapšeni su i ljudi iz koalicije i funkcioneri vladajuće najjače političke partije. Znači, nema privilegovanih. A ne ono, dam krivične prijave za bespravnu gradnju na mostu na Adi i naravno sve prijave završe u fiokama, nijenda nije procesuirana. Ta ekipa u Beogradu, imala je zaštitu. I mogla da radi šta hoće. A mi ne želimo da iko ima zaštitu" rekao je lider NS. Govoreći o razlozima za izbore on je rekao da je prethodna vlada bila bez dileme ozbiljna, ali da su prvi potpredsednik vlade i lider SNS kao i ta stranka kao vodeća snaga koalicije, smatrali da reforme idu sporo. Ilić je naveo i da je bilo i ozbiljnih problema zato što pojedinci u parlamentu nisu dolazili da glasaju i učestvuju u radu. "Imali smo mnogo problema, zbog toga. Ljudi su se ponašali neozbiljno. I onda sa tolikom podrškom koju građani daju SNS-u i njihovom lideru mi tavorimo s nekom malom većinom u parlamentu i čekamo satima da se napravi kvorum. To je sramota", rekao je Ilić dodajući da će "zato doći novi poslanici, koji će to poštovati i shvatiti da im je posao da budu u parlamentu." On je rekao i da nije bitno koliko će poslanika NS po koalicionom sporazumu imati već da je bitno da koalicija napravi rezultat, da se poslovi urade i završe. Po njegovom mišljenju SNS je mogla i bez koalicionih partnera da pobedi "ali oni ne zaboravljaju svoje prijatelje, koji su s njima bili u koaliciji." "Vučić je dobio najveću podršku građana... Zato ga treba pustiti, a mi da pomognemo, da on to odradi kako valja. On će sutra imati najveću odgovornost," rekao je Ilić. Prema njegovim rečima nova vlada neće biti formirana uz pomoć tajkuna. "Toga više neće biti. Nema privilegovanih, mora da se stvore jake institucije, da svaki građanin oseti sigurnost i svoju i imovinsku, da ima punu zaštitu, da oseća da iza stoji jaka, ozbiljna država, koja će ispuniti njihova očekivanja," ocenio je lider NS-a. On veruje i da će vlada biti brzo formirana zato što Srbija nema vremena da čeka. "Ko će biti koalicioni partneri, o tome odlučuje Vučić", podvukao je Ilić rekavši da je Vučić taj kome građani ukazuju poverenje i na kome je i odgovornost. "Ne želim, da bilo šta sugerišem Vučiću, on je dobio najviše poverenja, mi smo mu ukazali poverenje, mi smo stali na listu koju on vodi i dajmo mu priliku, da on to odradi do kraja, onako kako hoće. Ako on misli da mu mogu nešto pomoći ja sam tu", rekao je Ilić. Ilić je rekao da će NS kao i do sada imati svoj poslanički klub. "Tako jednostavno radimo. Ali, mi izuzetno poštujemo koalicione partnere, i to se dosad pokazalo i u saradnji sa Koštunicom, i sa SNS-om. Mi nikad nismo izostali sa glasanja, nikad nismo ucenjivali glasovima", zaključio je on.
