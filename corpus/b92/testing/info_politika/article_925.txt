> Izvor: B92
> Datum: sreda 19.02.2014
> Rubrika: info_politika
> Naslov: Šta kažu u SNS-u o LGBT pravima
> Članak:

Beograd -- Gej strejt alijansa saopštava da je sinoć na tribini vraćarskog SNS-a predstavnike te stranke direktno pitala o njihovim stavovima u vezi sa LGBT populacijom.
Pitanja su postavili aktivisti GSA Nikola Milosavljević, Tamara Laketić i Nebojša Otović, a odnosila su se na to kakve su konkretne mere SNS-a za smanjenje nasilja i diskriminacije prema LGBT osobama, kakav je stav naprednjaka o Paradi ponosa, kao i da li će SNS za vreme ove kampanje kao i nakon izbora pružiti javnu i jasnu političku podršku LGBT populaciji.
Na pitanja je odgovarao Marko Đurić, članu predsedništva SNS i savetniku predsednika Srbije koji je rekao da je primetno da nivo opšte bezbednosti u zemlji Srbiji nije zadovoljavajući što se vidi u raznim gradovima i mestima. "Različiti oblici nasilja pojavljuju se u društvu koje je opljačkano, osiromašeno, u društvu u kojem su mnoge vrednosti izvrnute naopako", dodao je Đurić i poručio da je nedvosmisleni stav SNS-a da niko u Srbiji, bez obzira kojoj grupi pripadao, bez obzira na svoje političko i drugo uverenje, ne sme biti izložen fizičkom nasilju. "To je princip za koji se zalaže i zalagaće se SNS", rekao je Đurić. Što se tiče Parade ponosa, on navodi da je to zapravo pitanje slobode "zbora i dogovora" građana i ponovio raniji stav SNS-a da Ustav i zakoni moraju da se poštuju i da sloboda okupljanja mora biti omogućena svim građanima. Međutim, po njegovom ličnom mišljenju tema Parade je "vrlo često u prethodnih nekoliko godina bila korišćena od strane različitih političkih grupacija kako bi se odvratila pažnja građana sa gorućih ekonomskih i drugih problema" tj. kako bi se "svi u Srbiji svađali oko toga da li treba ili ne treba da šetate umesto da se bavimo time ko nas pljačka". U tom smislu, kaže Marko Đurić mnoge LGBT organizacije bile su predmet instrumentalizacije i različitih manipulacija, dodao je on. Kada je u pitanju Parada ponosa ne sme doći do toga da se ljudi fizički obračunavaju zato što imaju različite poglede na određene stvari, zaključio je Đurić.
