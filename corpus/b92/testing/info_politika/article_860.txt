> Izvor: B92
> Datum: ponedeljak 17.02.2014
> Rubrika: info_politika
> Naslov: SNS: Da popravimo stanje posle DS
> Članak:

Beograd -- SNS poručila da ne želi da se bavi marketingom, već iskrenim reformama i da želi da obezbedi radna mesta i popravi užasno stanje u Srbiji, koje je ostavila DS.
"Nakon 400.000 izgubljenih radnih mesta u vreme katastrofalne vlade demokrata, od 2008. do 2012. godine Đilas i Demokratska stranka su poslednji u Srbiji koji bi trebalo da drže lekcije o zapošljavanju", istakli su naprednjaci.
U vreme vladavine DS, kako su ocenili, bogatiji su postajali samo Đilas i njegove firme, a javni sektor je dostigao skoro 800.000 zaposlenih, dok se na rukovodeća mesta dolazilo isključivo sa članskom kartom DS. "SNS u poslednjih 18 meseci uspela je da zaustavi negativan trend rasta nezaposlenosti i sada naporno radi da obezbedi nova radna mesta kroz partnerstva sa ozbiljnim proizvodjačima, kakvi su 'Džonson elektriks', 'Boš' ili 'Mercedes'. Aleksandar Vučić i njegov ekonomski tim uspeli su da pronadju i strateškog partnera iz Finske za kompaniju 'FAP' iz Priboja i na taj način reše višedecenijski problem ljudi iz Priboja", navedeno je u saopštenju. "Za razliku od DS naprednjaci neće nikada lagati gradjane Srbije i spremni smo da kažemo da nas čeka još mnogo posla", poručili su iz SNS. Prethodno je lider DS Dragan Đilas rekao da je sve što radi SNS, pa i u kampanji i njen lider Vučić, zasnovano na lažnim obećanjima, jer jasno je da ništa od toga neće biti realizovano i dodao da je vreme da se Srbija probudi na predstojećim izborima 16. marta.
