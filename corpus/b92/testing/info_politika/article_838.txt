> Izvor: B92
> Datum: nedelja 16.02.2014
> Rubrika: info_politika
> Naslov: "LDP neće s Tadićem i Dačićem"
> Članak:

Beograd -- LDP neće u koaliciju sa Dačićem i Tadićem, a u novoj Vladi ne bi smeli da se nađu ni Đilas ni Živković, izjavio je lider te stranke Čedomir Jovanović.
Lider Liberalno demokratske partije Čedomir Jovanović izjavio je da ta stranka ne može u koaliciju sa socijalistima i njihovim liderom Ivicom Dačićem, ali ni sa Novom demokratskom strankom i Borisom Tadićem, poručujući da u vladi ne bi smeli da se nađu ni lider demokrata Dragan Đilas i Nove stranke Zoran Živković.
Jovanović je, gostujući na TV Prva rekao da ne govori o koaliciji sa SNS, da ne računa na to, ali da ne vidi nikoga drugog i poručio da bi trebalo da se vidi kako da se iskoristi "Vučićevih 40 odsto". Na pitanje od čega bi saradnja zavisila on je naveo da bi zavisila od spremnosti Vučića, ali i od spremnosti LDP na polovična rešenja - ili da se sve dogovore ili da se raziđu, "i svako na svoju stranu". "Ne govorim o toj koaliciji, ne računam na to, ali ne vidim nikoga drugog. OK, on je bio đavo, ja sam đavo, ima ih tu još nekoliko... ali postoje mnogo važniji poslovi na koje moramo zajedno da odgovorimo. Ovo nije zadnja vlada koja se pravi", rekao je lider LDP. "Zato sam u skupštini kada je formirana vlada 2012. godine dok je on bio još ovaj stari Vučić rekao - Spusti gard, u prošlosti si mnogo gore govorio o sadašnjim koalicionim partnerima nego o meni. Dobro znaš kakva je zemlju u kojoj živimo, za godinu dana bićemo na istom mestu", rekao je Jovanović. "Dačić i Tadić su meni simboli podmuklosti, neodgovornosti i beobzirnosti kojih je prepuna naša politika. Oni su ostavili naš narod u 21. veku obogaljen i mi smo jedini evropski narod bez fabrike lekova", rekao je Jovanović. "Mi smo jedini evropski narod bez fabrike lekova. Zato što je Tadić mislio da je cena njegove krune i trona koalicija sa Dačićem koji će zauzvrat moći da uradi sve što mu padne na pamet sa tom svojom mutant strankom", dodao je. On je dodao da je tu fabriku Srbiji vratila vlada Zorana Đinđića tako što je dobila sudski spor u Parizu. "Fabrika je sudskim putem oduzeta Milanu Paniću iako je on bio naš politički prijatelj, ali smo mu poručili da to pripada ovoj zemlji. Mi tu fabriku tebi ne poklanjamo". Tu i takvu "Galeniku vodila je Vlada Zorana Đindića, pa je tu fabriku vodio Koštunica, za kog sam toliko puta rekao da nema nikakav smisao za posao, kog je Zoran sa pravom nazvao "trutom" ali je iza takvog Koštunice ostala Galenika sa 30 miliona na računu, a danas uništena fabrika sa dugom od 170 miliona evra". Jovanović je kazao da DS sa bivšim počasnim predsednikom Borisom Tadićem na čelu ništa nije uradio u Vojvodini, kao i da je Tadić doneo Ustav, koji sad želi da menja. "Tadić je doneo loš Ustav i sad hoće da ga menja, ali on nije sposoban za to, i to je svakome jasno... Tadić i (Vojislav) Koštunica su uništili energetsku budućnost Srbije", istakao je Jovanović, dodajući da je Tadić postavio ortopeda za ministra prostornog planiranja, a Mirka Cvetkovića "za senku premijera, a svu vlast stavio u predsedništvo i fioku šefa svog kabineta (Miodraga) Rakića. "Da li je to demokratija, I zbog toga nije bilo moguće dogovoriti sa nama 2012. godine. Mi smo ga ozbiljnije od njegovih koalicionih partnera podržavali, u saradnji sa Haškim tribunalom i evropskim integracija, jer smo smo se plašili onoga što je pravilo života u Srbiji - da dolazi samo još gore", poručio je Jovanović. On je dodao da ni sa Dačićem ne može u koaliciju, jer je lider SPS u koaliciji sa "dinastijom Krkobabića koji je uništio penzioni sistem i sa (Draganom Markovićem) Palmom koji će morati da odogovori na tu veliku nelagodu kada se pomene tragična sudbina novinara (Milana) Pantića". Komentarišući izjavu Dačića da je više puta nudio lideru SNS Aleksandru Vučiću mesto premijera, Jovanović je upitao: "Ko je on da nudi to mesto? On (Dačić) nije premijer. On sedi u stolici za mesto premijera, ali sa etikom i smislom za odogovornost koja je ispod one koju oseća portir na vratima vlade", rekao je Jovanović. Lider socijalista je prokockao i propustio sve šanse, naveo je Jovanović i dodao da Dačić nije uradio ništa za poslednjih 20 godina, nego je "uništavao ovu zemlju do te mere da mu je ona pala u krilo ponižena". Govoreći o Vojvodini, Jovanović je istakao da je ta pokrajina veliki potencijal koji propada pred našim očima, a ako propadne, propašće i šansa da u Srbiji bude bolje. On je poručio da će se posle 16. marta videti koliko "ima gnevnih ljudi među nama". Govoreći o 12. martu, godišnjici ubistava Zorana Đinđića, rekao je da je Đinđić ubijen da "Srbija ne bi postala normalna zemlja, zemlja koja će omogućiti nama da budemo normalna zemlja". "Zar mislite da je moguće da ja budem u vladi, a da ne dobijem odgovor na to pitanje o političkoj pozadini 12. marta. Zbog toga do sada i nisam bio u vladi, zbog toga sam i srušen, a 700 policajaca je smenjeno 2004, obezglavljeno je sudstvo i tužilaštvo. To je ta Srbija koju treba da promenimo", zaključio je Jovanović.
