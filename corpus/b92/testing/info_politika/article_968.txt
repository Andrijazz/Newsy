> Izvor: B92
> Datum: petak 21.02.2014
> Rubrika: info_politika
> Naslov: SNS: SPS pritiskao policiju
> Članak:

Beograd -- U Srpskoj naprednoj stranci tvrde za Danas da su socijalisti pritiskali tužilaštvo i policiju u slučaju Branka Lazarevića, bivšeg šefa kabineta Ivice Dačića.
Potpredsednik naprednjaka Bratislav Gašić kaže za Danas da je upravo SPS pritiskao tužilaštvo i policiju da se odloži saslušanje Lazarevića, koji se sumnjiči da je iz MUP odavao poverljive informacije narko-klanu Darka Šarića.
Gašić navodi da SNS uvek principijelno zahteva da se svaki slučaj u vezi s organizovanim kriminalom i korupcijom bez odlaganja procesuira i da saslušanje Branka Lazarevića nema veze s politikom i izborima. "Nije SPS na nas vršio pritisak, jer nismo mi ti koji hapsimo, nije Aleksandar Vučić taj koji hapsi, nego tužilaštvo i policija. Nije SPS tražio odlaganje od SNS, već od tužioca i policije", rekao nam je Gašić, ističući da "ne treba ništa zaustavljati, ni u predizbornoj trci, ni posle izbora, jer kriminal je kriminal, a lopovi su lopovi". Žestoki sukob SNS i koalicije SPS-PUPS-JS pokrenuo je juče pre podne Dragan Marković Palma, koji je, komentarišući dešavanja sa Lazarevićem, rekao da se "godinama pakuju takve stvari". Lider SPS Ivica Dačić pokušao je da smiri situaciju, izjavivši da lider SNS i vicepremijer u tehničkoj vladi Aleksandar Vučić nema nikakve veze s pokretanjem slučaja Lazarević, niti sa tajmingom "kada će se tu šta dešavati". Profesor FPN Zoran Stojiljković kaže za Danas da je jasno da se ovde radi o borbi za predizborne rejtinge. "To je sada pitanje koliko nešto, što se normalno mora procesuirati i što je na evropskoj agendi, dobija na spinovanju u zavisnosti od dinamike političkih dešavanja i izborne kampanje. Svi bi morali da kažu da li postoji neka vrsta instrumentalizacije. Tipično je da svi oni u vreme kampanje krenu da se bave političkom tražnjom, odnosno interesima građana, i iščitavaju kako neke poruke mogu da budu prihvaćene u javnosti. Zašto je to stvar koja nije bila pre tri ili šest meseci i kakve su tu računice, to oni treba da polože račun. Važan je i primer naprednjaka koji su, da bi bili ubedljivi, otvorili slučaj Univerzal banke i uhapsili svog čoveka", zaključio je profesor Stojiljković.
