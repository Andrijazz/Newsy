> Izvor: B92
> Datum:  
> Rubrika: info_politika
> Naslov: TS: Prioriteti protiv korupcije
> Članak:

Beograd -- Organizacija Transparentnost Srbija predstavila je 14 prioriteta za borbu protiv korupcije u narednom četvorogodišnjem periodu.
Aktivniji pristup policije i tužilaštva u ispitivanju korupcije, preispitivanje ovlašćenja Vladinog koordinatora za borbu protiv korupcije i donošenje Zakona o zaštiti uzbunjivača su prioriteti u borbi protiv korupcije, saopštili su iz organizacije Transparentnost Srbija (TS).
Transparentnost Srbija predstavila je 14 prioriteta za borbu protiv korupcije u narednom četvorogodišnjem periodu i pozvala stranke koje učestvuju u izbornoj kampanji da ih prihvate, kako bi ih buduća Vlada i Skupština uvrstila u svoj program delovanja. "Jedan od prioriteta za koje se TS založila jeste i uređenje pitanja ovlašćenja Vladinog koordinatora za borbu protiv korupcije, ukoliko postoji namera da se taj koncept zadrži i ubuduće", navodi se u saopštenju. Iz ove organizacije rekli su da ne treba da bude preklapanja nadležnosti između policijske Službe za borbu protiv organizovanog kriminala i korupcije i bezbednosnih službi. "Umesto radnih grupa, koje trenutno ispituju 24 slučaja, treba obezbediti da se istragom bave stalni državni organi, imajući u vidu da suzbijanje korupcije nije ad hoc posao", kazali su iz Transparentnosti. Kao mere koje treba da dovedu do većeg broja prijavljenih i ispitanih slučajeva korupcije, TS je predložila donošenje Zakona o zaštiti uzbunjivača i propisivanje u Krivičnom zakoniku obaveznog oslobađanja od krivične odgovornosti davaoca mita koji je na to bio prinuđen i koji slučaj prijavi, umesto fakultativnog oslobađanja od kazne. Druga neophodna mera jeste aktivniji pristup policije i tužilaštva u ispitivanju korupcije, postojanje moguće korupcije treba ispitivati i pre dobijanja krivične prijave. Treći set mera obuhvata dopunu krivičnog zakonodavstva radi efikasnijeg otkrivanja korupcije, korišćenje mehanizama Poreske uprave za unakrsnu proveru imovine i prihode, preciziranje ovlašćenja Agencije za borbu protiv korupcije u proveri tačnosti i potpunosti podataka o imovini i prihodima javnih funkcionera. Među prioritetima su veća javnost procesa donošenja odluka i uređenje lobiranja, poštovanje i jačanje položaja nezavisnih državnih organa u borbi protiv korupcije, izmena medijskih propisa kako bi se prekinula praksa kupovine medijskog uticaja, jasni i sveobuhvatni planovi rada i izveštaji o radu i njihovo razmatranje.
