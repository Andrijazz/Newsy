> Izvor: B92
> Datum: nedelja 16.02.2014
> Rubrika: info_politika
> Naslov: "Ne računam na koaliciju sa SNS"
> Članak:

Beograd -- Lider LDP Čedomir Jovanović rekao je da ne računa na koaliciju s naprednjacima, iako smatra da su postizborne koalicije inače nužne i da predstavljaju realnost.
Jovanović je u intervjuu za "Politiku" rekao da na koaliciju s naprednjacima ne računa jer je "do juče za pljačke banaka u Srbiji mogao da kritikuje samo Dačića i Tadića", ali da su sada za neke od njih po njemu odgovorni bivša SNS-SPS vlast, a posebno SNS.
"Do juče sam za pljačke banaka u Srbiji mogao da kritikujem samo Dačića i Tadića, recimo za pljačku Razvojne banke ili pljačku Agrobanke. Za pljačku Univerzal banke nije odgovoran samo poslanik SNS-a iz Šapca, za mene je odgovorna bivša SNS i SPS vlast, a posebno SNS. Odgovorna je guvernerka NBS koju su oni tamo postavili, a koja je likvidirala banku i tako ostavila ovu državu bez depozita državnih kompanija kojima se održavala banka", kazao je Jovanović. On je dodao i da su desetine miliona evra Telekoma, Zavoda za udžbenike i nastavna sredstva, SDPR-a, Dunav osiguranja, "ispumpane iz naše ekonomije, da bi završile u stečajnoj masi u kojoj će se daviti godinama nakon gašenja banke". "Samo ću pomenuti, bez reči komentara jer mu zaista nema mesta, skandal agencije za osiguranje depozita, koja je u Univerzal banci takođe ostala bez novca, pa sad sama od sebe treba da naplati osiguranje. Ta banka i lopovluk se ne mogu fakturisati samo jednom naprednjaku, to je cena njihovog sistema upravljanja državom koju treba svi da plate", ocenio je Jovanović. Na pitanje "Politike" da li se usuđuje da prognozira izborni rezultat svoje partije, Jovanović je odgovorio da LDP kao i uvek kreće iz početka i radi za podršku koja će potvrditi ambiciju da konačno vodi zemlju, motivisanu željom da joj pomognu. "Kao i uvek, krećemo iz početka, Niko u Srbiji ne može opstati samo na naknadnoj pameti ili činjenici da je bio u pravu. Taj početak je ipak naša privilegija. Većina stranaka bi da krene poput nas, ali ne mogu jer su stigli do kraja. Radimo za podršku koja će potvrditi našu ambiciju da konačno vodimo zemlju. To pravo biće ostvarivo samo s boljim rezultatom od onog iz 2012. godine", kaže Jovanović. "Izbore doživljavamo kao šansu koju ovog puta naša generacija treba da iskoristi", dodao je on. Kao konkretna rešenja u ekonomiji i privredi za izlazak iz krize, Jovanović je naveo ono što je rekao i na Glavnom odboru stranke - "posao, posao, posao", kao drugo ime LDP-a i dodao da "nema Vučićeve, Tadićeve, Dačićeve" ili njegove ekonomije. Jovanović je ocenio i da će s glasovima iz Sandžaka "sve biti u redu", jer je prepoznata želja LDP-a da s koalicionim partnerom rešava probleme koji ne mogu još dugo da čekaju na svoj rasplet. On je rekao i da je Sandžak kroz svoje regionalne predstavnike prisutan u republičkim vlastima od 2000. godine i da nijedan problem Sandžaka nije rešavan niti je rešen. Na pitanje zbog čega je LDP dao LSV-u tako kratak rok da se izjasni o koaliciji, Jovanović je odgovorio: "Očigledno smo morali mi da donesemo odluku i umesto Nenada (Čanka). Ako mu je zbog toga teret saradnje s Tadićem i Petrovićem lakši, onda je to meni u redu". Jovanović je rekao i da je uveren da će, uprkos svemu, Vojvođani podržati LDP, između ostalog i zato "što znaju da će naša stranka posle ovih izbora biti ta koja će sačekati i Čanka, između ostalog, na političkom kursu kojim zemlja mora ići". Odgovarajući na pitanje zašto Miljenko Dereta i Svetislava Bulajić više nisu na poslaničkoj listi, Jovanović je rekao da su "nespretne izmene izbornih zakona ne kojima je svojevremeno insistirao DS, sve dovele u dosta težak položaj" i da je sada nemoguće deliti mandate posle izbora na osnovu izbornog rezultata, nego se to čini pre izbora, na osnovu procene štete koju će stranka pretrpeti ako opštinski odbori i njihovi kandidati ne budu imali dovoljno prezentovanja tokom kampanje i političkog reprezentovanja posle nje. On je dodao i da će i Dereta i Bulajićeva nastaviti da rade za LDP na projektima korisnim za stranku i društvo. Jovanović je, takođe, ocenio da je "Đilasov DS na kolenima" i da ga zbog toga neće napadati, iako imaju slično biračko telo. "On to ne zaslužuje od mene, ali zaslužuju oni koji su vodili DS ili ga danas vode. Toliko mi je stalo do članova i birača te stranke da o Đilasu u ovoj kampanji neću reći ni reči. Kad već ne mogu ništa dobro da kažem, ne moram ni da ih rušim", kazao je Jovanović. On je dodao " da ne želi da zvučim besno, ali da "baš, baš sa puno prezira gleda na ime stranke iza kog se danas krije Boris Tadić".
