> Izvor: B92
> Datum: utorak 18.02.2014
> Rubrika: info_politika
> Naslov: Nova vlada do 1. maja, ako pobedimo
> Članak:

Beograd -- Potpredsednik SNS Nebojša Stefanović rekao je da će posle izbora nova operativna vlada biti formirana najkasnije do 1. maja ako SNS dobije poverenje građana.
On je u intervjuu za list "Danas" u izdanju od srede kazao da će u tom slučaju do sredine aprila biti konstituisan novi saziv Skupštine Srbije, a najkasnije do 1. maja biće formirana i nova operativna vlada, koja će biti spremna da udje u reforme.
"Nikada nismo licitirali procentima. Gradjani će odlučiti da li će nam dati mandat za čvrstu vladu, u kojoj neće biti ucenjivanja i prepucavanja oko najvažnijih pitanja", rekao je Stefanović, odgovorajući na pitanje da li bi za SNS bio izborni neuspeh ako osvoji manje od 40 odsto glasova na izborima. Govoreći o eventualnim postizbornim koalicijama, Stefanović je kazao da apsolutno nikome nije garantovano da će biti u narednoj vladi i da niko ne treba da se dodvorava SNS. Na pitanje da li će SNS za reforme biti potrebna podrška predsednika Liberalno demokratske partije Čedomira Jovanovića, Stefanović je naveo da će gradjani da odluče ko će biti u novoj vladi i da lični animoziteti i sujete neće biti ideja vodilja za formiranje vlade. "Ali, još ništa nije rešeno i oni koji sebe već vide u budućoj vladi prave račun bez krčmara", rekao je potpredsednik SNS. Upitan o eventualnoj koaliciji sa liderom Nove demokratske stranke Boriso Tadićem, Stefanović je kazao da su njemu sve te "demokratske stranke" iste jer su tu ljudi koji su vodili istu politiku. "I Tadić i Djilas imali bi šta da odgovore gradjanima Srbije o onome što su radili kada su imali apsolutnu vlast", rekao je Stefanović. On je naveo da je SNS spreman da razgovara sa onim strankama koje podržavaju borbu protiv korupcije i ozbiljne reforme. "Želimo da imamo čist mandat kako bismo te reforme mogli i da sprovedemo", naveo je Stefanović, koji je predsednik raspuštene Skupštine Srbije. On je rekao da se iselio iz kabineta predsednika Skupštine Srbije jer smatra da da nije u redu da izborne aktivnosti vodi iz kancelarije predsednika parlamenta, već iz stranačkih prostorija. Na pitanje da li će se preseliti u fotelju gradonačelnika Beograda, Stefanović je rekao da ne razmišlja o funkcijama i da SNS želi da razgovara o timu ljudi koji će voditi Beograd.
