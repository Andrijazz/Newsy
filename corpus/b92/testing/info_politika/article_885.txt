> Izvor: B92
> Datum: utorak 18.02.2014
> Rubrika: info_politika
> Naslov: "Podzemni kontejneri - bačene pare"
> Članak:

Beograd -- Kandidat DSS za gradonačelnika Beograda Aleksandar Popović kaže da je investicija u podzemne kontejnere primer lošeg upravljanja novcem.
On je to ocenio kao "verovatno tipičan primer korupcije u Gradu Beogradu".
"Grad je investirao između pet i šest miliona u podzemne kontejnere i to je tipičan primer razbacivanja para građana Beograda", izjavio je Popović u Opštini Vračar, piše u saopštenju DSS.
Popović je u razgovoru sa građanima nezadovoljnim zbog problema odlaganja smeća, naglasio da su za čišćenje podzemnih kontejnera potrebna po dva kamiona, te da se takvi kontejneri prazne mnogo sporije nego obični, zbog čega je i usluga skuplja. Na jednom mestu na Vračaru, na uglu Hadži Ruvimove i Požarevačke ulice, dva podzemna kontejnera već šest meseci su blokirana, te građani u njih nemaju gde da odlažu smeće, dodaje DSS. "Ovi kontejneri zatvoreni su, a i kada rade su potpuno nefunkcionalni i teški za održavanje. Firma koja ih je izgradila nema nikakve reference za to. Otpadne vode se slivaju na dno i ozbiljno zagađuju podzemne vode", rekao je Aleksandar Popović.
