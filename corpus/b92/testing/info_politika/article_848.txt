> Izvor: B92
> Datum: ponedeljak 17.02.2014
> Rubrika: info_politika
> Naslov: Šabić: Stranke opet krše zakon
> Članak:

Beograd -- Stranački štabovi nemaju pravo da zloupotrebljavaju zvanične baze podataka o ličnostima i da ih koriste kako bi lakše došli do birača, kaže Rodoljub Šabić.
Poverenik za informacije od javnog značaja ovo je rekao za Novosti povodom sve češćih pisanih poziva građanima na kućnu adresu, da glasaju za neku stranku.
"Birači su i na ranijim izborima dobijali na ličnu adresu pisma da glasaju za neku stranku. Praktično, svako ima pravo bilo kome da pošalje pismo. Ali suštinsko pitanje je da li je neko zloupotrebio svoju javnu funkciju da preko zvanične baze podataka dođe do nečijeg imena, statusa i adrese. Ako jeste, to se može tretirati kao krivično delo", kaže Šabić. Na pitanje kako utvrditi da li se radi o zloupotrebi funkcije i zvaničnih podataka, Šabić odgovara: "Ukoliko se stranka obraća, na primer, penzioneru, trudnici, socijalno ugroženima, i obećava stvari koje su vezane za takav njegov životni status, očigledno je reč o zloupotrebi nekih podataka o ličnosti. Takve slučajeve bi trebalo proveriti" Šabić kaže da je lično podneo niz krivičnih prijava zbog takvih zloupotreba na ranijim izborima, ali to nije dalo efekta.
