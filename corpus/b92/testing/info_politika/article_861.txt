> Izvor: B92
> Datum: ponedeljak 17.02.2014
> Rubrika: info_politika
> Naslov: Antić:Most za razvoj Borče u centar
> Članak:

Beograd -- Kandidat koalicije SPS-PUPS-JS za gradonačelnika Aleksandar Antić izjavio da će most Borča-Zemun povećati cenu zemljišta na levouj obali i privući investitore.
"Ako su mostovi na Savi bili preduslov za stvaranje Novog Beograda, most Borča-Zemun stvara uslov da se Borča razvije u centar 'trećeg Beograda'", rekao je Antić u razgovoru sa građanima Borče.
On je kazao da je neophodno da taj deo Beograda, sa Borčom kao centrom, postane opština. "Oko 100.000 naših sugrađana već sada čine 'grad u gradu', koji je veći od dve trećine opština u Srbiji", rekao je on i naveo da će se založiti da se u Borči izgradi srednja tehnička škola, ocenjujući kako je nedopustivo da veliko naselje nema srednju školu. Antić je rekao da je zbog izgradnje mosta i veće frekvencije saobraćaja neophodno povećati sigurnost na Zrenjaninskom putu i predložio da se po sredini puta postavi zaštitna ograda kako bi se sprečilo pretrčavanje ulice.
