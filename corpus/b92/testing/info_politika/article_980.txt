> Izvor: B92
> Datum: petak 21.02.2014
> Rubrika: info_politika
> Naslov: Odloženo suđenje Šešelj vs Nikolića
> Članak:

Beograd -- Suđenje po privatnoj tužbi predsednika SRS Vojislava Šešelja protiv predsednika Srbije Tomislava Nikolića odloženo je na neodredjeno vreme, saopštio je SRS.
Suđenje je trebalo da bude održano u Prvom osnovnom sudu u Beogradu. U saopštenju se navodi da je sudjenje odloženo zbog zahteva Nikolićevog zastupnika da sudija bude izuzet zbog pristrasnosti.
Dodaje se da je početkom jula 2010. godine Nikolić kazao da je Vojislav Šešelj iz haškog pritvora naručio njegovo ubistvo i da to nije prvi put da Šešelj iz Haga naručuje nečije ubistvo. SRS je još naveo da je današnje prvo pripremno ročište zakazano posle skoro četiri godine od podnošenja tužbe zato što sud "nije znao" na kojoj adresi može naći tuženog Nikolića ni u vreme kada je bio narodni poslanik, ni kada je postao predsednik Republike.
