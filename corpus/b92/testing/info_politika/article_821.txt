> Izvor: B92
> Datum: subota 15.02.2014
> Rubrika: info_politika
> Naslov: Vučić se opravdano plaši rezultata
> Članak:

Beograd -- Predsednik DS Dragan Đilas izjavio je da su tvrdnje o navodnoj zaveri tajkuna protiv lidera SNS Aleksandra Vučića politička propaganda.
Đilas je rekao da ona proističe iz stalne potrebe da se upire prstom na nepostojeće izdajnike i neprijatelje, i koja svedoči o strahu naprednjaka od rezultata izbora.
Đilas je, u intervjuu Tanjugu, rekao da su vlasnici krupnog kapitala danas bliži SNS-u nego demokratama i da su priče o stotinama miliona evra koje će tajkuni uložiti da bi politički diskreditovali Vučića posledica navike "svih diktatora u svetu da traže neprijatelje koji ugrožavaju navodno državu, pa onda i njih same". "Vratimo se u 90-te. Tada su neprijatelji tim istim ljudima koji su i danas u SNS bili Zapad i EU, koji su želeli da nas uniste. Sad ne mogu više da nam govore o Zapadu, pošto su deklarativno za Evropu, sad treba naći neke druge neprijatelje. Tada smo bili izdajnici zato što nismo podržavali politiku Miloševića i Šešelja, a danas mrzimo svoj narod zato što ne podržavamo politiku Aleksandra Vučića", rekao je Đilas. Vučić je, međutim, kaže đilas, u pravu kada izražava bojazan da bi mogao izgubiti izbore, i zato nastoji da smanji očekivanja od svoje stranke kako ne bi bio najveći gubitnik izbora, jer će podrška koju će dobiti, tvrdi lider DS, biti daleko manja od plebiscitarne podrške o kojoj se moglo čitati u "nameštenim" istraživanjima. "Ako SNS, koja danas jeste najveća stranka u Srbiji, dobije podršku 30 i nešto odsto građana, od onih 55 odsto koji su izašli na izbore, to znači da 80 odsto građana Srbije nije glasalo za tu stranku i njenu politiku. Samo je pitanje koliko će od tih 80 odsto izaći na izbore", kazao je Đilas. U Srbiji se, smatra đilas, vodi medijska kampanja protiv ljudi koji misle drugačije od onih na vlasti, i on zato očekuje da napadi na njega i DS eskaliraju. Medijska hajka je, kaže, uperena ne samo protiv političara, nego protiv svih koji drugačije misle, a sveopšta tabloidizacija za posledicu treba da ima stvaranje atmosfere straha u Srbiji. "Ja nemam problem što više nisam na vlasti, niko ne mora da me čuva, a mislim da će neki kada padnu sa vlasti itekako imati problema, jer će građani shvatiti šta su demagogijom učinili ovoj zemlji za samo dve godine", rekao je Đilas. On je rekao da građani žive sve lošije i da će za šest meseci, ukoliko se ekonomska politika ne promeni drastično, živeti još lošije. Đilas takođe navodi da lider SNS izbore nije raspisao zato što ima visok rejting, već zato što je SNS od pre šest meseci preuzela sve razvojne poluge, sva ministarstva - privrede, ekonomije, poljoprivrede, finansija, energetike, građevinarstva, na kojima može da se napravi pomak, a pomaka nema, i stanje je još gore. DS će, kaže Đilas, u pozitivnoj kampanji građane podsetiti na do sada postignute rezultate te stranke i ponuditi delotvornu razvojnu politiku. Đilas je istakao da je neophodno pokrenutu prehrambenu industriju i još neke rentabilne privredne grane, a onda i subvencionisati razvoj transportnih potencijala, kako bi se podstakao izvoz. "DS ima tim ljudi sa rezultatom, sa razvojnom idejom koja kaže da je ekonomija ključ. Sve više ljudi živi u svetu, treba im sve više hrane i energije. To je šansa za Srbiju. Prehrambena industrija, naslonjena na poljoprivrednu proizvodnju, plus energetika", kazao je Đilas. Deo razvojnog lanca je, kako je istakao, i ulaganje u obrazovanje, jer Srbija svake godine gubi veliki broj "Pupina i Tesli" zbog toga što država više ne garantuje besplatno obrazovanje, niti na adekvatan način stimuliše one koji žele da se usavršavaju a nemaju finansijsku potporu. "Kada to sve stavite u jednu priču, dobijate jednu organizovanu zemlju koja ima snage da krene napred. Znači, ne možete da dođete i da kažete, otpustićemo 60 do 100 hiljada ljudi u jednom danu. Mnoge od fabrika su u problemu što se tiče perspetkive, ali hajde da pogledamo šta može da se uradi. Evo, dali smo niz predloga", rekao je Đilas. On je rekao da birači ne veruju političarima zato sto niko na vlasti ne rešava konkretne životne probleme građana. "Mi pokusavamo da pokažemo da u politici možete da budete drugačiji. Siguran sam da će nam deo građana već sada verovati, i da će to poverenje rasti", rekao je Đilas.
