> Izvor: B92
> Datum:  
> Rubrika: info_politika
> Naslov: Tadić: Nisam radio protiv Crne Gore
> Članak:

Podgorica/Vijesti -- Lider Nove demokratske stranke Boris Tadić negirao optužbe predstavnika crnogorske vlasti da je, dok je bio predsednik Srbije, radio protiv interesa Crne Gore.
On je negirao optužbe da je pokušao da diskvalifikuje Crnu Goru u međunarodnoj zajednici.
Tadić je u intervjuu podgoričkoj televiziji "Vijesti" rekao da je bio protiv referenduma o državnom statusu Crne Gore, ali da je danas promenio stav o tome, jer smatra da je politikom očuvanja državne zajednice sa Srbijom "učinjena medveđa usluga srpskim nacionalnim interesima". Bivši predsednik Srbije smatra da nova vlast nije rešila nijedno otvoreno pitanje sa Crnom Gorom, od dvojnog državljanstva do platnog prometa, niti je izgradila "kilometar" puta ili pruge. On je dodao da je "najveći prijatelj" Crne Gore u kojoj je uvek bio "prijateljski dočekan". Kazao je da ima "prijateljsku komunikaciju" sa čelnicima u Crnoj Gori, uključujući i premijera Mila Djukanovića, te da mu je "žao što izvestan makijavelizam postoji u politici i javnosti, a da ne postoji u stvarnosti". Na pitanje da li je kontroverzni biznismen Stanko Subotić "vezivno tkivo" u aktuelnim odnosima srpske i crnogorske vlasti, Tadić je rekao da će se to videti na kraju sudskog procesa koji se vodi protiv njega zbog šverca cigareta. "Odgovorio bih na to pitanje da znam jasan odgovor. A odgovor ćemo dobiti na kraju procesa koji se voditi protiv Stanka Subotića vazano za šverc cigareta. Ja ne znam da li je kriv ili nije, to će utvrditi sud, ali strukturu i prirodu odnosa između njega i novih vlasti videćemo na kraju procesa", dodao je on.
