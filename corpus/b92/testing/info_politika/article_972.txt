> Izvor: B92
> Datum: petak 21.02.2014
> Rubrika: info_politika
> Naslov: Đilas:Kako vam je zadnje dve godine
> Članak:

Vranje -- Predsednik DS Dragan Đilas je na konvenciji u Vranju istakao da se sve što je radio SNS u protekle dve godine zasnivalo na lažnim obećanjima.
"Znate li nekoga ko se zaposlio, a da nema knjižicu SNS-a? Obećavali su da će u Vranju biti luka kad se napravi kanal do Soluna. Takva obećanja su politika SNS, politika bez ijedne ideje. Da bi Srbija išla napred, ljudi moraju da dobiju priliku da rade i da nešto zarade", rekao je Đilas na konvenciji.
Kako je naveo, ideja DS nije smanjivanje već povećanje plata, ne otpuštanje 100.000 ljudi već pokretanje preduzeća, saopšteno je iz te stranke. Đilas je na konvenciji u Vranju rekao da danima slušamo kako je Srbija teško obolela. "Pozivamo Aleksandra Vučića i SNS da kažu koja je to terapija i koje su to mere koje predlažu, a da nisu mogli u ove dve godine da ih sprovedu, a mi ćemo tim istim građanima reći šta mi predlažemo da bi se živelo bolje", rekao je Đilas. On je ocenio da su na listi DS ljudi koji iza sebe imaju rezultate i upitao SNS koga kandiduje za zdravstveno obrazovanje, jer, kako je naveo, Vučić samo priča o hapšenjima, a DS predlaže Dušana Milisavljevića i Miodraga Stojkovića. Kako se navodi u saopštenju, Đilas je istakao da je DS jedina prava opozicija i da jedino onaj ko da glas za DS zna da je dao glas protiv ove vlasti i uništavanja zemlje. "Naša ideja je da ono što Beograđani imaju ima Srbija, to znači besplatne udžbenike, jedna penzija više penzionerima, pomoć porodiljama. To Srbija može da iznese ako dođu pravi ljudi", naveo je Đlas. On od građana Srbije očekuje da pogledaju šta se desilo u prethodne dve godine i šta će se, kako je istakao, desiti u naredne dve godine. "Šetaćemo 12. marta Beogradom na godišnjicu smrti Zorana Đinđića, a 16. marta pozivam građane da izađu na birališta, gde slobodno mogu da kažu šta misle i zaokruže broj osam, jer se tu nalaze najvredniji, najkompetentniji ljudi u Srbiji koji će omogućiti da građani primaju plate od kojih može pristojno da se živi", rekao je Đilas. Na skupu je govorila i potpredsednica DS Nataša Vučković, koja je istakla da je glavni zadatak DS borba protiv nasilja i borba za sigurnost građana, za posao, investicije, ravnomerni razvoj i jednake šanse svake građanke i građanina u Srbiji. "Ova vlada, koju je predvodio SNS, razume politiku samo kao sukob, kao priliku da satre političke protivnike, deklarativno su za Evropu, a politiku vode iz šinjela Srpske radikalne stranke", rekla je Vučkovićeva i dodala da SNS "vlada opsenama i urušava institucije", navedeno je u saopštenju. Potpredsednik DS Jovan Marković ocenio je da je politika SNS u prethodne dve godine pala u vodu. "Znamo da smo zajedno ne samo na dobrom putu, već na jedinom mogućem putu - da ličnim primerom i radom napravimo razliku između nas i njih", rekao je Marković. Nakon Vranja, večeras će biti održana i konvencija liste "Sa Demokratskom strankom za demokratsku Srbiju" u Leskovcu, dodaje se u saopštenju.
