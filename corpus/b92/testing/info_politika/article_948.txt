> Izvor: B92
> Datum:  
> Rubrika: info_politika
> Naslov: SPS nastavljač bratstva i jedinstva
> Članak:

Užice -- Lider SPS Ivica Dačić izjavio je u Užicu da je potrebna odgovorna država koja će da se bavi građanima, a ne samo visokom politikom.
On je pozvao građane da ne glasaju po nacionalnoj pripadnosti, navodeći da je koalicija SPS-a “nastavljač ideje bratstva i jedinstva“.
Dačić je na mitingu koalicije SPS-PUPS-JS rekao da su mnoge reogranizacije, premeštanja određenih sedišta, da to što se ne zna ko je zašta odgovoran, dokaz da je država neorganizovana, i naveo je kao primer problema pijaće vode u Užicu.
"Treba nam odgovorna država koja će da se bavi i pitanjima za građane, a ne samo nekom visokom piolitikom", poručio je Dačić. Lider socijalista je pozvao građane da ne glasaju po nacionalnoj pripadnosti, već za one politike za koje misle da će im doneti najbolje. "Ova partija je nastavljač ideje bratstva i jedinstva", rekao je Dačić i naglasio da se zalažu za ravnopravnost svih naroda i nacionalnih manjina. Dok sam ja na čelu koalicije i kolege sa mnom, nikada se neće desiti da lečenje i školovanje bude privilegaija bogatih, poručio je Dačić. Predsednik SPS-a je naveo da želi da Srbiju vodi u EU što znači da principi EU dođu u Srbiju, a to znači prava radnika i radničke klase, jer to i danas postoji u zapadnoj Evropi. "Ne stidite se to da kažete - tamo je i nastao socijalizam i komunizam, a ne u Rusiji", poručio je Dačić.

Dačić naglasio da se u Srbiji danas ne takmiče u mišljenjima, nego u prevarama, manipulacijama i podmetanjima, ali da ta koalicija u tome ne želi da učestvuje. "Ne glasa se o nama, već o vama! Izađate, glasajte za sebe pre svega, a to je isto kao da glasate za nas, zato što mi nemamo drugi interes nego vaš interes", rekao je Dačić na predizbornom skupu u Užicu, navodeći da posle glasanja više nema kajanja i da se ne može povratiti točak istorije. Dačić je rekao da se u Srbiji danas ne takmiče u mišljenjima, "nego u prevarama i lažima, manipulacijama, podmetanjima, kaljanjima, pljuvanjima". "To nije politička igra, za to nam trebaju toljage i nečasni pojedinci koji u tome žele da učestvuju, a mi ne želimo", rekao je Dačić i dodao: "Ja vas pozivam na korektnu političku borbu prema našim političkim protivnicima- oprosti im, Bože, ne znaju šta rade". Lider socijalista je naveo da je, bez obzira na to, spreman da sa svima razgovara i takmiči se u idejama, da pravi političke dogovore i kompromise na bazi programa. Dačić je, govoreći o opoziciji, rekao da je ona takva da vlast ne mora da brine za svoju budućnost i da i DS Dragana Đilasa, novi blok Borisa Tadića i LDP Čedomira Jovanovića "idu u isti koš". Navodeći da je Đilas kandidat za gradonačelnika Beograda ispred DS, da je Željko Ožegović, bivši član "Đilasovog gradskog veća", sad kandidat ispred LDP, dok je Tadić kandidovao bivšeg direktora Direkcije za građevinsko zemljište za vreme Đilasove vlasti, Dačić je rekao da je jasno da je reč o "tri partije - tri drugara". "Zato sam rekao nemojte da nasedate na te priče, svi oni u isti koš i doviđenja", rekao je Dačić i dodao da o drugim opozicionim strankama neće ni da govori jer, kako ocenjuje, neće ni ući u parlament. Dačić se osvrnuo i na izlazak Tadića iz DS i formiranje nove stranke, navodeći da bi to bilo kao da "on izađe iz SPS". Prema njegovim rečima, koalicija SPS-PUPS-JS nije okupljena navrat-nanos, da ih niko nije skupio već ih vezuju isti politički stavovi i borba za socijalnu pravdu. On je naglasio da građani na izborima treba da se pitaju za šta glasaju, za koje ideje, ističući da ta koalicija nije motivisana brojem ministarskih mesta, već da su njeni interesi - interesi građana. "Studenti kad izađu na izbore trebalo bi da se upitaju koja politička partija će najbolje da zaštiti njihov interes, radnici da imaju u vidu ko će donositi zakon o radu, penzioneri da li će neko da im zamrzne ili smanji penzije - to nije pitanje da li ćete da glasate za nas ili za sebe, ili protiv sebe, kao što ste ponekad radili u prethodnim godinama", rekao je lider socijalsita. On je se tako osvrnuo na 2000. godinu kad su, kako je rekao, unuci ubeđivali svoje roditelje i babe i dede da glasaju "za njihovu budućnost", a sad nemaju novca da se školuju, a njihovi roditelji su glasali za one koji su ih ostavili bez posla. "Ako imamo mogućnosti da se na fer način borimo na izborima, da svako iskaže za šta se zalaže, građani će glasati ne o nama već o tome kakvu ćemo Srbiju imati u narednim godinama", rekao je Dačić i dodao da ta koalicija nema razloga da se plaši narodne volje. Dačić je dodao da koalicija oko SPS nema razloga da pred bilo kim pogne glavu, navodeći da je za zemlju žrtvovala čak i bivšeg predsednika. "Živela Srbija, najlepša i najbolja zemlja na svetu", zaključio je Dačić.

Zamenik predsednika PUPS-a Milan Krkobabić poručio je da rešenja zavise samo od nas, a ne od EU, SAD-a, MMF-a ili Svetske banke. On je na predizbornoj konvenciji koalicije SPS-PUPS-JS u Užicu rekao da je ta koalicija u prethodnom periodu pokazala šta može I šta misli da uradi I da ima rešenja za ozbiljna vremena. , rekao je Krkobabić.
