> Izvor: B92
> Datum:  
> Rubrika: info_politika
> Naslov: "Stanje bezbednosti alarmantno"
> Članak:

Beograd -- Kandidat LDP za gradonačelnika Beograda Željko Ožegović ocenio je, povodom napada na vozača autobusa, da je stanje bezbednosti u Beogradu alarmantno.
"Stanje bezbednosti u gradu je alarmantno. Poslednji je trenutak za reagovanje, jer ovo ne sme da bude još samo jedna vest na koju drugi okreću glavu. Grad mora na sistemski način da zaštiti sve građane i zato se zalažem za obnovu rada Komisije za bezbednost u Beogradu, koju je osnovala odbornička grupa LDP 2011. godine", rekao je Ožegović, a prenosi LDP.
Prema njegovim rečima, LDP je godinama ukazivao na probleme bezbednosti u Beogradu, kako na porast nasilja, tako i na rastuće probleme s bezbednošću u saobraćaju. Ožegović je istakao da je ovakva situacija nedopustiva i da se nasilje ne sme tolerisati. "Nije vreme za dnevna stranačka prepucavanja, ovo mora da bude prva tačka dogovora svih strana koje su dužne da omoguće da se građani osećaju bezbedno. LDP insistira na tom dogovoru", naveo je Ožegović. Vozača Gradskog saobraćajnog preduzeća (GSP) na liniji 37 D. R. napao je jutros putnik koji ga je više puta udario i posekao nožem. Incident se dogodio oko 8.00 na uglu ulica Poenkareove i Cvijićeve. Kako je vozač izjavio za agenciju Beta, lekari su mu konstatovali lakše povrede.
