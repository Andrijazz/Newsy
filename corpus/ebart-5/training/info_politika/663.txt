> Izvor: matf
> Datum: 
> Rubrika: info_politika
> Naslov: Sudbina Dejtonskog sporazuma: 
> Članak:


Sve reforme u BiH počinjale su tako što je visoki predstavnik naglašavao, sve 
do samog kraja, međunarodni zvaničnici dobro zavrnu ruke domaćim političarima, 
da ovi usled prevelikog bola istog trena zaborave šta su mislili, radili i 
govorili godinama ranije
 
Donald Hejz iz američkog instituta za mir je optimista i unatoč tome što u 
dosadašnjim pregovorima u Briselu, u kojima učestvuju lideri i predstavnici 
osam najjačih političkih partija BiH, nije postignut kompromis ni oko jednog 
dijela Ustava. Tačnije, ispoljena su veća neslaganja, nego slaganja, ali za 
organizatora pregovora i kreatora ustavnih promjena "napredak je moguć". Ovaj 
Amerikanac bio je godinama prvi zamjenik visokog predstavnika u BiH, zadužen za 
ekonomiju, vodio je tzv. veliki projekat "Buldožer komisije", iz kojeg nikad 
ništa epohalnije nije pokrenuto u BiH. Osim slikanja sa bagerima, kopačima, 
američkog optimizma Donalda Hejza, građani BiH nisu dobili ni "posao, a ni 
pravdu".

MIRNI AMERIKANAC: Istog trena, pošto je napustio visoku poziciju međunarodnog 
zvaničnika u BiH, više nego jasno je rekao kako je BiH "propao slučaj", koji 
niko ne može izvući iz ćorsokaka. U nju se ipak vratio kao predstavnik 
Instituta za mir, s jasnom zadaćom - izvesti ustavne reforme u BiH. Američki 
podsekretar za politička pitanja Nikolas Berns nedavno je potvrdio da američka 
administracija zagovara promjenu Ustava BiH koja će rezultirati uspostavom 
jednog predsjednika, jake državne vlade i premijera i jakog parlamenta BiH. 
Odmah potom sa stavovima Bernsa složio se i i Pedi Ešdaun. U pregovorima sa 
strankama nije bilo riječi o tome da su pomenuti stavovi, zapravo, stavovi 
američke administracije.

Većina političkih partija iz BiH saglasna je samo u pogledu potrebe da se 
ustavne promjene urade, sve ostalo, u godini izbora ne dolazi u obzir. Prije 
svega za stranke iz Republike Srpske. Nova ustavna rješenja trebalo bi da budu 
primijenjena na novim izborima, što podrazumijeva da se dogovor oko ustavnih 
promjena mora postići 170 dana prije oktobarskih izbora slijedeće godine. Stav 
političkih partija u pogledu ustavnih izmjena, posebno iz RS bio je jasan i 
prije odlaska u Brisel, zadržan je i u vrijeme trodnevnih pregovora, a 
vjerovatno se bitnije neće promijeniti ni u narednih sedam dana, kad bi trebalo 
da pregovori budu nastavljeni u Vašingtonu.

Zanimljivo je da je riječ o inicijativi takozvane nevladine organizacije, pri 
čemu su politički predstavnici iz BiH u Brisel otišli na poziv predsjednika 
Evropske komisije u BiH Majkla Hemfriza. To je, kažu za "Vreme " predstavnici 
nekih od političkih partija, bio i jedini razlog njihovog odlaska u Brisel. Za 
Amerikance je pristajanje na učešće u pregovorima bio gotovo siguran znak da će 
uspjeti u nakani "zavođenja reda" u bosanskohercegovačkom državnom haosu, a za 
političke subjekte iz BiH način da budu shvaćeni kao ozbiljne stranke, koje ne 
odbijaju pozive na pregovore koje potpisuju visoki dužnosnici Evropske unije. 
Sam koncept "briselskih pregovora" neobično sliči na nedavno propalu Igmansku 
inicijativu, kada su predsjednici susjednih država Stjepan Mesić i Svetozar 
Marović došli u Sarajevo na potpisivanje teksta o daljoj dejtonskoj sudbini 
BiH, malo proćaskali sa Predsjedništvom BiH koje nikad nije ni namjeravalo 
potpisati sadržaj. Naime, pred odlazak u Brisel, neki od učesnika pregovora su, 
prema pisanju banjalučkih "Nezavisnih novina" rekli kako se od njih očekuje 
obavezivanje na ustavne promjene. Većina predstavnika međunarodne zajednice, 
među njima i visoki predstavnik Pedi Ešdaun, neprestano su podvlačili kako 
ustavne promjene u BiH moraju biti rezultat konsenzusa u samoj zemlji. Ako je 
suditi po riječima Mladena Bosića, zamjenika predsjednika SDS-a i učesnika 
pregovora o ustavnim reformama tog konsenzusa (kao niti po bilo kojem drugom 
pitanju u BiH), za sada, barem nema: "Predstavnici svih značajnijih političkih 
partija u BiH već nekoliko mjeseci razgovaraju o ustavnim promjenama. To je 
vrlo osjetljivo pitanje i važno je da se razgovori odvijaju u tolerantnoj 
atmosferi. Postigli smo određeni stepen saglasnosti, ali to još ne 
podrazumijeva gašenje Predsjedništva BiH i izmjene imena i nadležnosti Vijeća 
ministara BiH."

Željko Mirjanić, pravni ekspert SNSD-a, pred polazak u Brisel je upozorio da 
dokument koji je izradio Sekretarijat Dejton projekta nije "produkt onoga o 
čemu se do sada razgovaralo i ne može biti osnov za pregovore u Briselu". 
Nebojša Radmanović, predsjednik Izvršnog odbora SNSD-a, krajem septembra ove 
godine potvrdio je da njegova stranka, istina, "ne učestvuje u tajnim 
pregovorima (što joj se dijelom zamjeralo, op.a.), nego radi u radnoj grupi 
koju predvodi Donald Hejz".

TREĆI ENTITET: Zanimljivo je na koji način su pojedini mediji naglasili ono što 
je rekao evropski komesar Oli Ren, zavisno od perspektive - sarajevske ili 
banjalučke. Tako u sarajevskom "Oslobođenju" (tekst "Dva entiteta u efikasnoj 
centralnoj državi") negdje na polovini opširnog izvještaja piše kako je 
"evropski komesar naglasio da se u ovom procesu, u kojem sarađuju SAD i EU, ne 
govori o ukidanju entiteta, već o izmjenama koje će učiniti da državne 
strukture BiH bolje služe njenim građanima i olakšaju integraciju u Evropu". 
"Nezavisne novine" u tekstu "Nema ukidanja entiteta" u prvoj rečenici pišu: 
"BiH je potrebna ustavna evolucija, a ne revolucija i nema govora o ukidanju 
entiteta, već je potrebno da se napravi država koja je sposobna da funkcioniše, 
izjavio je komesar Evropske unije za proširenje Oli Ren.

Gledišta političkih stranaka iz BiH ostala su nepromijenjena u Briselu i 
dijametralno različita, što, onima koji dobro poznaju prilike u BiH i ne 
predstavlja neko veće iznenađenje. Tako se, slijedeći stavove prvog čovjeka 
HDZ-a Dragana Čovića, vidi da se ova stranka "protivi kozmetičkim promjenama 
Ustava BiH, jer su one uvijek do sada išle na štetu hrvatskog naroda". "Ne 
smije nam se dogoditi da ostanu dva entiteta, Republika Srpska i Federacija 
BiH, s obzirom na to da su Hrvati u njoj građani drugog i trećeg reda", rekao 
je prvi čovjek HDZ-a. Dodikov Savez nezavisnih socijaldemokrata ponudio je, 
među prvim strankama iz RS-a, Deklaraciju o ustavnom razvoju Bosne i 
Hercegovine, koja predviđa federalno uređenje države. U ovoj deklaraciji 
istaknuto je kako "status RS kao federalne jedinice nije upitan i ne može se 
osporavati, niti dovoditi u pitanje". Slobodnije intepretacije ove deklaracije 
i nastupi nekih od stranačkih prvaka SNSD-a ne isključuju i mogućnost 
organizovanja Hrvata u treću federalnu jedinicu države, koju bi SNSD podržao. U 
krugovima bliskim HDZ-u saznajemo kako ova stranka mora napraviti uklon od 
ostalih nacionalnih stranaka (SDS-a i SDA), a kako je većini političkih 
stranaka u BiH te javnosti jasno da HDZ nema političku alternativu na hrvatskoj 
političkoj sceni u BiH, u poslijednje vrijeme se ozbiljno govori o mogućem 
partnerstvu na razini države između SNSD-a i HDZ-a (nakon oktobarskih izbora 
slijedeće godine). Istina, priču o "trećem entitetu" HDZ je oprezno prepustio 
nekim drugim političkim subjektima.

Do prije pola godine bilo je gotovo nezamislivo da se politički subjekti iz 
RS-a uopšte bave pitanjima ustavnih promjena, sada se ta neminovnost prihvata, 
ali sa stavovima bitno ograničenim predstojećim izborima. U Briselu su raniji 
stavovi političkih stranaka samo potvrđeni. Milorad Dodik je poručio da je za 
stranke sa sjedištem u RS "neprihvatljiva institucija jednog predsjednika, koji 
bi se birao neposredno na izborima, već se one zalažu za zadržavanje sistema 
Predsjedništva, koji bi se mogao promijeniti tako da ima predsjednika i dva 
potpredsjednika, ali koji donose odluke na osnovu konsenzusa. To je jedino 
realno moguće, a svi ostali prijedlozi predstavljaju samo bespotrebno 
zamaranje." Prvi čovjek SDS-a Dragan Čavić instistira na kontinuitetu RS-a, 
koji ne smije biti doveden u pitanje. "Mora se shvatiti da je RS realnost i da 
je to entitet u BiH koji ne traži nikakvu političku secesiju i koji želi da 
doprinese funkcionalnosti zemlje, ali neće zbog te funkcionalnosti pristati da 
izvrši samoubistvo", rekao je Dragan Čavić. Pozicija Ivanićevog PDP-a (Partija 
demokratskog progresa) jeste "očuvanje ustavne uloge RS i određena 
prilagođavanja radi efikasnosti sistema". "Ako neko traži da ukinemo RS, nema 
šansi da na to pristanemo", rekao je Ivanić. Sarajevski pogled je drugačiji od 
banjalučkog. Stranke sa centralama u Sarajevu insistiraju na promjenama Ustava 
koje se tiču pozicije Predsjedništva, vlade i parlamenta. "Kroz ustavne 
promjene treba ojačati ovlasti države", rekao je Sulejman Tihić, čelnik SDA.

Oli Ren je za odgovornost ustavne reforme prozvao direktno političke lidere 
BiH. Međunarodna zajednica je do sada jasno naglašavala da se u samoj zemlji 
mora postići konsenzus u pogledu ustavnih reformi. Dosadašnje ustavne promjene 
u BiH o konstitutivnosti sva tri naroda (sprovedene 2002) nisu bile rezultat 
političkog sazrijevanja i dobrovoljnog pristajanja na supremaciju Ustava BiH. 
Izvršene su uz intervenciju međunarodne zajednice. Sve reforme u BiH počinjale 
su tako što je visoki predstavnik naglašavao, sve do samog kraja, da iste neće 
nametati, već da one moraju biti izraz političke volje političkih subjekata u 
zemlji. A kad se dođe do samog kraja, i kad negdje zapne, međunarodni 
zvaničnici dobro zavrnu ruke domaćim političarima, da ovi uslijed prevelikog 
bola istog trena zaborave šta su mislili, radili i govorili godinama ranije. Ne 
padne im na pamet niti zastupati iste poglede i stavove. Na kraju svi budu 
pohvaljeni za zrelost u demokratskom donošenju i sprovođenju odluka.