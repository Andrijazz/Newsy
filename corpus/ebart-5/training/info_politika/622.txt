> Izvor: matf
> Datum: 
> Rubrika: info_politika
> Naslov: BORISLAV BANOVIĆ (SDP), PREDSEDNIK ODBORA ZA ODBRANU I BEZBEDNOST SKUPŠTINE SCG
> Članak:


Poštovati Ustavnu povelju. Ne vezivati izbor ministra odbrane sa smenom 
načelnika Generalštaba

BEOGRAD - Ukoliko bude predloženo da ministar odbrane ponovo bude iz Srbije, 
poslanici Socijaldemokratske partije u Skupštini Srbije i Crne Gore neće 
glasati za takav predlog - kaže za "Novosti" Borislav Banović, visoki 
funkcioner ove crnogorske vladajuće partije i predsednik Odbora za odbranu i 
bezbednost u Skupštini SCG.
l Zašto? Ne slažete se da to bude Zoran Stanković?
- Nije reč o personalnom pitanju, nego o principijelnim razlozima zbog kojih 
svojevremeno nismo glasali ni za izbor ministara Draškovića i Davinića. I dalje 
mislimo da treba poštovati Ustavnu povelju. Drugim rečima, pošto je već  
ministar spoljnih poslova iz Srbije, onda ministar odbrane mora da bude iz Crne 
Gore. Sam predlog Vlade Srbije da ministarsko mesto zauzme Stanković, ne bih 
komentarisao.
l Jeste li sa DPS razgovarali o opcijama u vezi sa izborom novog ministra 
odbrane?
- Ne, do sada nismo, pa zato mislimo da su i konsultacije predsednika Marovića 
sa Vladom Srbije, sa njegove strane, predstavljale prvenstveno poziciju DPS. 
Očekujem, ipak, i razgovore sa DPS.
l Koliko bi za SDP bila prihvatljiva inicijativa da Crna Gora dobije mesto 
načelnika Generalštaba, a da se Srbiji prepusti mesto ministra odbrane?
- Te dve funkcije ne bi trebalo vezivati, pogotovo ne tako što bi jedan od njih 
bio blizak jednoj državi članici, a drugi - drugoj. To nije paket aranžman niti 
trgovina.
l Da li ste zadovoljni radom generala Paskaša?
- Ne mogu da cenim njegov rad, pošto je na mesto načelnika GŠ došao tek pre 
nekoliko  meseci i još nismo dobili izveštaje šta je on u tom periodu uspeo da 
učini. Mada nismo zadovoljni onim što se događalo oko postavljanja crkve na 
Rumiji, niti znamo kakvu je on tu ulogu imao niti ko je dao komandu. Drugo što 
bih izdvojio, jeste očigledno problematično pitanje procedure oko nabavke vojne 
opreme. Nije bilo primereno što je Paskaš išao kod premijera Koštunice da 
razgovara o smeni svog formacijski pretpostavljenog - ministra Davinića.