> Izvor: matf
> Datum: 
> Rubrika: info_politika
> Naslov: Izmene skupštinskog pravilnika 
> Članak:


Kompletni putni troškovi ubuduće samo za jedan dolazak i povratak nedeljno

Skupština Srbije uštedeće najmanje 30 miliona dinara na ime putnih troškova 
poslanika ukoliko bude usvojen predlog koji je juče parlamentu i zvanično 
dostavio predsednik Administrativnog odbora i zamenik predsednika SRS Tomislav 
Nikolić.
Naime, Nikolić predlaže da se, kada sednice parlamenta ili odbora traju dva ili 
više dana, poslanicima odobre troškovi prevoza sopstvenim automobilom u ukupnom 
iznosu za samo jedan dolazak i povratak nedeljno.
- Ostalim danima u nedelji priznavaće se pravo korišćenja sopstvenog automobila 
za najveću udaljenost do 250 kilometara u oba pravca - predlaže Nikolić. On bi, 
kako saznajemo, do kraja nedelje trebalo i da zakaže sednicu Administrativnog 
odbora na kojoj bi se raspravljalo o ovom predlogu. Praktično, poslanici će 
imati pravo na putne troškove do mesta udaljenih oko 125 kilometara, koliko 
prema gruboj proceni ima do Batočine, dok se sve dalje destinacije ne bi 
računale. Za prethodnih devet meseci za putovanja poslanika na sednice 
izdvojeno je oko 100 miliona dinara. U skupštinskim službama procenjuju da bi 
se troškovi održavanja sednica smanjili za trećinu, jer bi ovakve odredbe 
primoravale poslanike da se odlučuju za prenoćište i smeštaj u beogradskim 
hotelima umesto troškova putovanja sopstvenim automobilima.
Zabrinjavajuće je što ni ovaj predlog ne predviđa efikasnu kontrolu onoga što 
će poslanici prijavljivati kada je reč o putovanjima kolima do 250 kilometara. 
Nema ni reči o računima za benzin, kartama sa naplatnih rampi ili sličnim 
dokazima koji bi potvrđivali da je neki poslanik stvarno prešao određenu 
kilometražu.
Šef poslaničke grupe DSS Miloš Aligrudić kaže da se ne sme ostaviti prostor za 
zloupotrebe uz opasku da on "nije imao pojma kako se sredstva troše dok se to 
nije pojavilo u javnosti".
Bitnije pitanje od ograničenja sredstava za poslanicu G17 plus Kseniju 
Milivojević predstavlja sistem kontrole onoga što poslanici prijavljuju kao 
putne troškove.
- Ovaj predlog ostavlja suviše prostora za manipulacije i tražiću još 
restriktivniju varijantu. Licitacija kilometražom je neprihvaljiva bez 
dokazivanja troškova. Mora da se nađe sistem da se zloupotreba smanji na 
najmanju meru, jer na časnu reč više ne ide. Uz to, svi ti podaci moraju da 
budu transparentni i stalno dostupni javnosti - smatra ona. S njom se slaže i 
šef poslanika demokrata Dušan Petrović koji kaže da se mora utvrditi novi 
pravilnik, ali dodaje da je neuverljivo to što novi sistem predlaže SRS čiji su 
poslanici podigli najviše para sa skupštinske blagajne.
Potpredsednik Skupštine Srbije i poslanik SPS Zoran Anđelković kaže da će 
socijalisti podržati svaki predlog, ali da se lično zalaže za to da svaki 
poslanik koji živi van Beograda ima svoj paušal ili budžet.
- Neka onda sami odlučuju da li će na sednice da dolaze biciklom, autom ili 
avionom, da li će da spavaju po kancelarijama u Skupštini ili u "Hajatu" - kaže 
Anđelković.