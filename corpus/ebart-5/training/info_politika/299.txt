> Izvor: matf
> Datum: 
> Rubrika: info_politika
> Naslov: Crna Gora
> Članak:


Crnogorski zvaničnici smatraju da Crna Gora 2005. godine stiče pravo na 
raspisivanje referenduma ali da će odlučiti kad će ga iskoristiti

Kao što se do Beogradskog sporazuma u Crnoj Gori licitiralo sa datumom 
održavanja referenduma o državnoj nezavisnosti, tako se poslednjih meseci 
licitira sa rokovima kad prestaje moratorijum za njegovo održavanje. Priča je 
dodatno zakomplikovana spekulacijama oko potrebe ili mogućeg odlaganja izbora 
za Skupštinu državne zajednice, koji, kako je pre nekoliko dana potvrdio 
predsednik parlamenta državne zajednice Zoran Šami, moraju biti održani na 
proleće naredne godine, jer tako propisuje Ustavna povelja. 
Predsednik Crne Gore Filip Vujanović odbio je da se uključi u polemiku oko toga 
kad ističe moratorijum na referendum o državnoj samostalnosti - 2005. ili 2006. 
godine. Izjašnjavanje građana naredne godine zagovaraju oni koji smatraju da 
rokovi  za njegovo održavanje teku od Beogradskog sporazuma i to su uglavnom 
"tvrđi" zagovornici crnogorske nezavisnosti. O 2006. godini međutim, govore 
uglavnom zagovornici državne zajednice, tvrdeći da trogodišnji rok za 
održavanje referenduma teče od usvajanja Ustavne povelje, odnosno od prošle 
godine. 
Za razliku od predsednika koji je na  konferenciji za štampu (11. maja) samo 
rekao da će referendum raspisati "kad za to dođe vreme", premijer Milo 
Đukanović je  pre nekoliko dana bio određeniji. On je kazao kako veruje da sa 
"moralno-političkog stanovišta" moratorijum ističe na proleće 2005. godine jer 
su se on i komesar EU za spoljnu politiku Havijer Solana 2002. godine saglasili 
o trogodišnjem periodu "mirovanja". Ipak, premijer je kazao da poslednju reč 
treba da daju pravnici, kako domaći, tako i međunarodni. Đukanović je takođe u 
više navrata ponavljao da referendum ne može biti sam sebi cilj već da je to 
nezavisnost.     
A pre nego što je premijer, čija je reč u Crnoj Gori ipak poslednja, rekao šta 
misli, analitičari i pravni stručnjaci su se utrkivali u tumačenjima. 
Novoizabrani sudija Suda SCG Blagota Mitrić najavio je da će, kad bude preuzeo 
tu dužnost, morati da se pozabavi "fundamentalnim pitanjima, kao što su rok za 
referendum i pravo crnogorskog naroda na referendum".
Najtvrđi stav oko isteka moratorijuma zasad zastupa koalicioni partner 
Đukanovićeve Demokratske partije socijalista - Socijaldemokratska partija. 
Njeni zvaničnici, preko pojedinih crnogorskih medija, insistiraju na tezi da 
oko termina ne može biti kompromisa i da eventualno odstupanje DPS-a od 
mogućnosti izjašnjavanja građana o državnoj nezavisnosti  naredne godine može 
dovesti u najozbiljniju krizu vladajuću koaliciju. Oko ovih sporenja SDP je 
svoja koplja posebno bio usmerio na predsednika državne zajednice i 
potpredsednika DPS-a Svetozara Marovića, zbog njegove tvrdnje da je zajednica 
sa Srbijom najbrži put za evropske integracije. Kako je potvrdio i sam 
Đukanović, zbog toga je potezano i pitanje Marovićevog ostanka na funkciji 
predsednika SCG, ali se na kraju ipak sve  smirilo. Lider SDP-a Ranko 
Krivokapić je ranije rekao da ima čvrste garancije koalicionog partnera da su  
"na istom projektu". On je potom protumačio da Crna Gora 2005. godine stiče 
pravo na raspisivanje referenduma ali da će odlučiti kad će ga iskoristiti.
I dok traju sporenja oko termina referenduma, aprilsko istraživanje javnog 
mnjenja podgoričkog Centra za demokratiju i ljudska prava (CEDEM) potvrdilo je 
trend pada opredeljenih za nezavisnost ili kako tvrde pojedini politički 
analitičari, "izigranih pristalica suverenosti": dok se aprila 2001. godine za 
suverenu Crnu Goru izjasnilo se 49,3 odsto, krajem prošle godine 40,5 odsto, 
sada je taj procenat 39,8.
Da li će na proleće naredne godine Crnogorci ići na birališta da se izjasne o 
nezavisnosti ili da biraju savezne poslanike, tek će se videti jer sad to ne 
znaju ni oni čiji je to posao. Funkcioner DPS-a Miodrag Vuković ocenio je da bi 
racionalnije bilo organizovati referendum pa u zavisnosti od njegovog ishoda - 
izbore. Za to je, veruje on, potrebna izmena Ustavne povelje. 
Nezainteresovanost za izbore, na kojima insistira projugoslovenska opozicija, 
pokazuje i SDP. Sam Đukanović je u jednom od poslednjih intervjua demantovao 
nezvanične informacije da je sa srpskim premijerom Vojislavom Koštunicom 
pokušao da ugovori odlaganje izbora.  
Lider opozicionog SNP, koji je od rascepa jedinstvenog DPS-a učestovao u 
saveznoj vlasti, Predrag Bulatović je prilikom nedavnog susreta sa austrijskim 
ambasadorom u Beogradu Hansom Porijasom upozorio sagovornika da crnogorska 
vlast manipuliše terminima referenduma i saveznih izbora. "Crnogorska vlast 
otvara nepostojeće dileme za održavanje referenduma, čiji je termin preciziran 
Poveljom i pokušava da stvori utisak o neobaveznosti roka za održavanje 
neposrednih saveznih izbora", rekao je on i "naglasio obavezu Skupštine SCG da 
preuzme obavezu za usvajanje zakona o tim izborima, nakon čega svu odgovornost 
preuzima Marović".
SNP i ostale opozicione partije slične provinijencije veruju da bi vlast u 
Crnoj Gori  sa saveznim izborima morala da raspiše i prevremene parlamentarne u 
Crnoj Gori, kako bi sebi obezbedila kvotu za Beograd. Jer, opozicija procenjuje 
da bi biračko telo SDP-a i deo DPS-a apstiniralo sa saveznih izbora. Ako 
procena dela opozicije bude tačna, najozbiljniji konkurent za poslanička mesta 
mogao bi biti i izvršni direktor nevladine organizacije Grupa za promene 
Nebojša Medojević,koji je po poslednjim anketama, od Đukanovića preuzeo primat 
najpopularnijeg u Crnoj Gori i čiji rejting raste. Doduše, njegov GZP je tek 
nagovestio mogućnost da bi mogao da preraste u partiju, a nema ni definisan 
stav oko toga da li je za zajednicu ili za nezavisnost. Sam Medojević je 
potvrđeni indipendista ali to nisu svi u njegovom GZP-u.