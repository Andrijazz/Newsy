> Izvor: matf
> Datum: 
> Rubrika: info_politika
> Naslov: Poruka vladike Artemija Srbima
> Članak:


BEOGRAD - Teško je bilo preživeti 17. mart i sve ono što je posle toga 
usledilo. Pomenulo se, ne povratilo se, ali je sve to naš narod uspeo da izdrži 
zahvaljujući jakoj veri u Isusa Hrista, nadom na milost i pravdu Božiju, kojoj 
na kraju pripada trijumf i pobeda - poručio je vladikaArtemije srpskom narodu 
na Kosovu i Metohiji.
U poruci koja će biti pročitana danas, trećeg dana Roždestva Hristovog, na 
praznik svetog arhiđakona Stefana, navodi se da se hrišćani ne plaše burnih 
stihija ovoga sveta jer imaju tiho pristanište u carstvu Hristovom. "Tu radost 
Božića ništa ne može da pomuti, čak ni sva stradanja i nevolje kroz koje mi na 
Kosovu i Metohiji prolazimo već punih pet i po godina, a naročito ove poslednje 
godine", istakao je vladika Artemije u poruci kosmetskim Srbima.
"Proslavljajući rođenoga na zemlji Spasitelja sveta, treba da znamo da nam 
Gospod uvek daruje mnoge duhovne radosti, prebivajući sa Crkvom svojom i u 
Crkvi svojoj. Preporađa se crkveni život. Sve je više naroda, naročito mladih, 
aktivnih, punih energije, koji počinju da se trude na njivi Hristovoj. Priliv 
mladih u naše manastire, koji sebe posvećuju na službu Bogu i svome rodu, jeste 
nešto što uliva nadu i poverenje da je zaista 'S nama Bog'". Ostanimo i mi 
verni Bogu i njegovoj svetoj Crkvi, ostanimo istrajni na našim ognjištima da se 
ne ugase. Ugašeno ognjište je najdublji grob, iz koga nema vaskrsenja", navodi 
se u poruci.