> Izvor: matf
> Datum: 
> Rubrika: info_politika
> Naslov: SRBI SA KOSMETA ZATRAŽILI POMOĆ U BEOGRADU 
> Članak:


Od potpisivanja Kumanovskog sporazuma ubijeno hiljadu Srba, a 250.000 prinuđeno 
da napusti pokrajinu 

Predstavnici Srba sa Kosova i Metohije zatražili su juče u Beogradu pomoć od 
nadležnih organa, zbog toga što je bezbednosna i ekonomska situacija na 
Kosmetu, kako su ocenili, izuzetno teška. Predstavnici Srba sa Kosmeta ocenili 
su da je najprihvatljivije rešenje asocijacija srpskih opština i federalizacija 
Kosova i Metohije, u okviru koje bi i Srbi i Albanci dobili autonomiju i da u 
novom republičkom Ustavu, Kosmet mora da bude u sastavu Srbije. 

Cilj dolaska delegacije Srba je da pokaže politiku dvostrukog standarda 
međunarodne zajednice na Kosmetu i jugu Srbije prema srpskom i drugom 
nelabanskom stanovništvu, s jedne i Albancima s druge strane, rekao je 
predstavnik Zajednice srpskih opština Kosova i Metohije Marko Jakšić na 
konferenciji za novinare. 

Upozorivši da Srbi na Kosmetu "žive kao u koncentracionom logoru", bez slobode 
kretanja i osnovnih sredstava za život, Jakšić je ukazao da su na Kosmetu sa 
Srbima stradali i Romi, Goranci, Muslimani, a da se u tri sela 
kosovsko-vitinske opštine dogodio i egzodus Hrvata, kojih je tamo bilo 4.000, a 
sada ih je samo 70. 

Nenad Kojić iz Kosovske Vitine rekao je da se, umesto povratka, događa odlazak 
srpskog stanovništva. Ranko Matić iz gnjilanske opštine kazao je da u tom delu 
Kosmeta živi 35.000 Srba koji razmišljaju o odlasku, jer Šiptari kupuju srpska 
imanja i zauzimaju strateška mesta". 

Od potpisivanja Kumanovskog sporazuma 1999. godine, ubijeno je više od 1.000 
Srba, više od 250.000 Srba je pod terorom moralo da napusti Kosmet, a srušeno 
je 108 crkava i manastira. Tako je, u opštini Kosovska Vitina, gde sada postoje 
samo tri srpska sela, do 1999. godine živelo 11.000, a sada je ostalo samo 
3.000 Srba. 

Zoran Perić iz Kosovskog Pomoravlja najavio je da će Srbi pisati i obratiti se 
vladi Srbije i šefu Koordinacionog centra za Kosovo i Metohiju Nebojši Čoviću, 
za koga je rekao da "nema vremena da primi predstavnike Srba". 

(Tanjug)