> Izvor: matf
> Datum: 
> Rubrika: info_politika
> Naslov: IZJAVA DIREKTORA KOSOVSKE ELEKTROKORPORACIJE
> Članak:


KOSOVSKA MITROVICA - Izvršni direktor Kosovske elektrokorporacije (KEK) Džon 
Ešli najavio je juče da KEK ubuduće neće ulagati nikakva sredstva u popravku 
kvarova u mestima u kojima žive neredovne platiše struje.
Ešli je naglasio da dugovi neće biti otpisani nikome. "U slučaju kvara na 
mreži, KEK će prvo razmotriti da li većina potrošača u toj zoni plaća struju. 
Ukoliko to bude slučaj, onda će se kvar ukloniti što je pre moguće, a u 
suprotnom KEK će zahtevati od potrošača neophodna sredstva i ponuditi ugovor 
kojim će se regulisati dug i odrediti način izmirenja", rekao je on. "Planiramo 
da od 1. januara s pravosudnim organima Kosmeta i
policijom uteramo dugove i stanemo na put krađi", rekao je Ešli, 
predstavljajući novu politiku KEK-a za potrošače koji redovno izmiruju svoje 
obaveze i one koji ne plaćaju ili nezakonito troše struju. Ešli je najavio da 
će KEK 1. septembra sledeće godine, kada će se obaviti predaja KEK-a domaćim 
stručnjacima, podeliti potrošače na platiše i neplatiše.
Konstataciju novinara da je pre 1999. godine bilo struje i za izvoz, a da je 
sada nema, Ešli nije mogao da komentariše, istakavši da zbog duga koji je u 
prvih šest meseci dostigao 56 miliona evra KEK-u preti gašenje.
Ešli je naglasio da je u prvih šest meseci na Kosovu proizvedeno električne 
energije u vrednosti od 113 miliona evra, plaćeno je 34 miliona, što je u 
procentima 29,5 odsto, ukradeno je struje u vrednosti 12 miliona evra, a u 
zastarelu mrežu je uloženo 21 milion evra.
Meštani Čaglavice, Lapljeg Sela i Preoca, srpskih sela u centralnom Kosmetu, 
ponovo će imati struju ukoliko sakupe sredstva u iznosu od 10.000 evra radi 
popravke kvara na mreži.
Više od 7.000 radnika Elektroprivrede Srbije, proteranih sa svojih radnih mesta 
1999. godine, neće dobiti nikakve beneficije, niti će biti vraćeni na posao, 
jer je "radni kapacitet popunjen", rekao je Ešli.                  
(Tanjug)