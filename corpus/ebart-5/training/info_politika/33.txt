> Izvor: matf
> Datum: 
> Rubrika: info_politika
> Naslov: DEO RUKOVODSTVA PDS ZATRAŽIO OD MOMČILA PERIŠIĆA
> Članak:


Zahtev Perišiću da se povuče biće podnet najverovatnije na sednici 
Predsedništva PDS 28. februara. Perišić: Tačno je, postoje neformalne grupe 
koje nešto pokušavaju. Ukoliko se Perišić povuče, stranku će privremeno voditi 
dr Borivoje Lazić

BEOGRAD - Ako Momčilo Perišić ostane na čelu Pokreta za demokratsku Srbiju, 
stranke, do jeseni - neće biti!
Ovim rečima su, ukratko, prof. dr Borivoje Lazić, potpredsednik PDS i 
Konstantin Jović, (kandidat za potpredsednika u vreme smene Slobodana 
Vuksanovića), obrazložili nastojanje, kako tvrde, dela članstva i rukovodstva 
PDS, da se Perišić povuče sa funkcije prvog čoveka stranke.
Uz "optužbu" da "umešanošću u špijunsku aferu, od prošle godine, bruka 
članstvo", da ljudi, posebno u unutrašnjosti, zbog sramote, ili napuštaju 
stranku ili prepuštaju odbornička mesta koalicionim partnerima", deo 
rukovodstva i članstva PDS, za koje Konstantin Jović tvrdi da čine više od 
polovine stranke, zatražio je od Perišića da se povuče. Rukovođenje strankom, 
do zasedanja vanredne skupštine, na zahtev ovog dela članstva i rukovodstva, 
trebalo bi da prepusti dosadašnjem potpredsedniku dr Borivoju Laziću.
- Prošlog četvrtka razgovarao sam, u ime članstva, sa Perišićem. Objasnio sam 
mu koliku štetu nanosi PDS i pokušao sam da ga nagovorim da se povuče. Međutim, 
on je ostao "gluv". Na sve argumente reagovao je odbijanjem i porukom da će se 
"boriti" - kaže za "Novosti" Jović.
On tvrdi i da, trenutno, u PDS, Perišić ima podršku manje od polovine članstva 
i rukovodstva. To će se, prema rečima Jovića, videti već za dva dana, na 
sednici Predsedništva stranke.
- U petak, 28. februara, na sednici Predsedništva podnećemo zahtev za 
izglasavanje nepoverenja Perišiću. Tražićemo i zakazivanje vanredne skupštine 
stranke i da, po održavanje te Skupštine, strankom rukovodi dr Lazić, aktuelni 
potpredsednik PDS - kaže Jović.
Pokušaj "Novosti" da "iz prve ruke", od Momčila Perišića, dobije potvrdu 
tačnosti podataka koje je Jović naveo, u početku je bio bezuspešan. Ali, tokom 
razgovora, general Perišić se predomislio. I, od početnog "razgovaraćemo na 
konferenciji za štampu", Perišić je, ipak, potvrdio:
- Postoje neke neformalne grupe! One pokušavaju nešto! Istina je, razgovarali 
su sa mnom i pokušali su da me nagovore da se povučem. Ali, sutra ćemo o tome 
pričati - bio je decidiran general. Pitanje, da li razmišlja o tome da se 
povinuje zahtevu dela PDS, ostalo je bez odgovora.
Podatke o inicijativi i zahtevu za izglasavanje nepoverenja Perišiću, za 
"Novosti" je potvrdio i dr Borivoje Lazić. Ali, uz distancu:
- Tačno je, postoji inicijativa koju smo pokrenuli. U slučaju da se Perišić 
povuče, ili da bude smenjen, ja ću ga zamenjivati. Ali, ostaje da se vidi ko će 
sve da potpiše taj zahtev - rekao je Lazić. - Može sve i da padne u vodu!
I Lazić i Jović, kao "glavni greh" Perišića navode "umešanost u špijunsku 
aferu" i tvrde da "ta hipoteka ubija PDS". Zato i naglašavaju:
- Ako Perišić do jeseni ostane na čelu stranke, PDS neće biti!
Na podsećanje novinara - da će Perišić, čak i ako ode sa čela stranke, ostati 
poslanik u Parlamentu Srbije i Crne Gore, te da će ga imunitet i dalje štititi 
- Jović kaže:
- I to je uradio na brzinu, sam je napisao kandidaturu za sebe. Za to sigurno 
nije dobio podršku članstva i rukovodstva. A, podsećam, kad je ta afera izbila 
"na videlo", on je obećao da se neće pozivati na imunitet i da će u 
rasvetljavanje celog slučaja biti uključena javnost.