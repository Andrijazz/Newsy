> Izvor: matf
> Datum: 
> Rubrika: info_politika
> Naslov: Savetujem Radovanu Karadžiću i Ratku Mladiću da se nikada ni po cenu života ne 
> Članak:

predaju Tribunalu.  Optužnica podignuta na insistiranje ambasadora Montgomerija

Vojislav Šešelj

Moj odlazak u Hag neće se nešto naročito odraziti na promenu snaga na 
političkoj sceni Srbije. SRS ostaje jedna od najjačih političkih partija, u 
organizacionom i ideološkom pogledu sigurno najjača i nastavlja da deluje na 
svom političkom programu, izjavio je juče u razgovoru za "Blic" predsednik 
Srpske radikalne stranke Vojislav Šešelj, koji u ponedeljak putuje u Hag.
Ostaje li nacionalna opcija, na kojoj potencira SRS, bez vođe i preti li zbog 
toga cepanje stranke?
- Ne ostaje. Ostaje ono što sam u životu uložio u ideologiju te nacionalne 
opcije. Ta nacionalna opcija bila je i demokratska. Najređe ste u SRS mogli 
čuti termin vođa ili lider. SRS je iznutra disciplinovana, jedinstvena, 
predvodiće je ljudi koji već godinama istrajavaju na svojim ideološkim i 
poltičkim ciljevima. Kod nas je unutar stranke razvijena partijska demokratija, 
a drugo neću ja upasti u neki dubok bunar, pa da će mi se svaki trag izbrisati. 
Imaću mogućnost kontakata, i telefonskih i neposrednih, sa strankom, valjda 
neću imati veće restrikcije nego Milošević. Problem je što se Miloševiću 
pocepala partija čim je otišao u Hag i što su ga mnogi izdali. U SRS niko 
ozbiljan neće izdati. U to sam ubeđen.
Hoće li biti pokušaja sa strane da se pocepa SRS?
- Očekujemo to. Podmetaće režim, strane obaveštajne službe, izdajnički mediji. 
Pokušaće da unose neku neslogu u SRS, da plasiraju intrige, kao što su i ranije 
radili. Ali, na sve to smo spremni i ubeđen sam sve ćemo to na vreme 
prepoznavati.
Koje su glavne instrukcije Tomislavu Nikoliću?
- On će raditi po Statutu SRS. Nemam ja nikakve instrukcije da mu dajem. 
Nikolić je jedini kandidat za zamenika predsednika stranke na današnjem 
Kongresu. Očekujem da će biti izabran ogromnom većinom glasova. Radiće ono što 
sam ja radio. Konsultovaćemo se s vremena na vreme. Ne mislim ja da se strankom 
može upravljati sa tolike udaljenosti niti da upravljam strankom iz Haga, ali 
pretpostavljam da će neki moj savet biti koristan.
Kako ocenjujete optužnicu?
- Optužnica je veoma neozbiljna, i po mišljenju pravnih stručnjaka koji nemaju 
nikakvih simpatija prema SRS, krajnje neutemeljena. Tu se razni kritičari slažu 
da je to do sada najneozbiljnija optužnica. Ne bojim se ja te optužnice i 
mislim da ću je uspešno savladati.
Hoće li neko putovati s vama?
- Ne, sad niko neće ići, nema potrebe. Mesec dana ću biti izolovan, takva su 
pravila. Što bi neko išao sa mnom do aerodroma i šta će onda, da lunja po Hagu? 
Nema stranka novca za razbacivanje, jer mene će odmah na areodromu pokupiti i 
odvesti u zatvor. Na surčinskom aerodromu će biti moji najbliži saradnici, a 
spektakularni ispraćaj je sutra na beogradskom Trgu slobode.
Ko su svedoci odbrane?
- Besmisleno je da sada govorim o tome. To tek spremam. Koliko Tužilaštvo bude 
imalo svedoka, toliko ću ja imati svedoka odbrane. Moji svedoci biće daleko 
ubedljiviji od tužiočevih.
Koga očekujete kao svedoka optužbe?
- Verovatno će tu biti neki lideri dosmanlija, ali ne znam o čemu bi oni mogli 
da svedoče, osim o tome da me mrze. Mogu da svedoče i Đinđić i Koštunica i 
Svilanović i Mihajlović i Čanak. Svi oni se mogu tamo pojaviti.
Najavili ste da ćete u Hagu svedočiti protiv Đinđića.
- Ja se neprekidno nudim Hagu da svedočim protiv njega. Da li će Đinđić biti 
optužen ili ne, to ne zavisi od mene, ali reći ću sve što znam o njegovim 
mafijaškim vezama i aktivnostima. Pogotovo ću ukazati na njegovu spregu s 
ratnim zločincem iz RS Ljubišom Savićem Mauzerom, tadašnjim predsednikom DS u 
RS.
Prozivali ste i druge lidere DOS.
- Optužiću i Nebojšu Čovića za ratni zločin koji je počinio u Baranji. Čović je 
u Belom Manastiru ukrao fabriku čepova. U tome mu je pomogao tadašnji pukovnik, 
a sadašnji general Ninoslav Krstić. Mafijaška veza između Čovića i Krstića 
traje od baranjskih operacija. Ne bih me iznenadilo da u Hag dođe i Dušan 
Mihajlović, jer grdne je zločine počinio.
Da li ćete svedočiti u odbrani Miloševića?
- Hoću, ako me Milošević pozove.
Najavili ste da ćete u Hagu čitati i pisati. Koja ćete dela poneti sa sobom? 
- Sad nosim knige o raspadu Jugoslavije i knige koje su objavljene o Haškom 
tužilaštvu. Nosim mnogo dokumenata kojima se reguliše rad Tužilaštva, pošto 
prvih godinu dana neću imati vremena za bilo šta drugo osim za proučavanje 
procedure pred Haškim tužilaštvom. Proučavaću sve prethodne presude, izvlačiti 
iskustva, jer se svi procesi u Hagu vode po nekom novom pravnom sistemu, nije 
to ni kontinentalni ni aglosaksonski, to je neki neverovatan hibrid.
Nosite li nešto od muzike u Hag?
- Ne. Koliko znam tamo ne mogu da imam ni televizor, ni radio aparat, ni 
kasetofon, osim ako ne iznajmim od zatvorske uprave. Međutim, nemam ja dovoljno 
para da tamo iznajmljujem televizore i ostala sredstva zabave. Kad bih nosio 
nešto, sigurno ne bih nosio "Riblju čorbu" i Boru Đorđevića, jer ta vrsta 
muzike se meni ne sviđa. Ne volim muziku kroz koju čovek leči svoje sopstvene 
komplekse, kao što je to slučaj sa Borom Đorđevićem. Poneo bih dela iz prave 
umetničke muzike, bilo da je reč o ozbiljnoj, narodnoj ili zabavnoj muzici. 
Imam istančan umetnički kriterijum kada je muzika u pitanju.
Hoćete li tražiti da vam šalju novine iz Srbije?
- Obećali su mi iz "Frankfurtskih vesti" da će mi redovno slati novine, da su 
me pretplatili. Ako me još neko pretplati na svoju ruku, biću mu zahvalan, ali 
neću to da tražim od svoje porodice ili svojih prijatelja. Ako mi neko bude 
slao novine, rado ću ih čitati.
Nosite li sportsku opremu?
- Verovatno ću imati priliku da se pomalo bavim nekim sportskim aktivnostima, 
gimnastikom sigurno, ali mi za to nije potrebna klasična sportska oprema. Ne 
idem ja tamo na atletske vežbe. Malo gimnastike je uvek dobro došlo u zatvoru, 
a za to malo mi ne treba posebna oprema. Suviše sam mator da bih sada 
učestvovao u nekim kolektivnim sportovima, jer tu može da se slomi noga, mada 
ne verujem da je Đinđić zaista povredio nogu na fudbalu. Mislim da je samo 
našao izgovor da ne bude prisutan kada se ovde budu gadne stvari dešavale. 
Gimnastikom ću se sigurno baviti.
Očekujete li da se vidite sa Slobodanom Miloševićem?
- Ne znam, lično ne verujem da ćemo biti smešteni u isti zatvorski blok. Nisam 
se interesovao s kim ću biti, jer da me to posebno interesovalo - saznao bih, 
kao što sam saznao i za optužnicu.
Hoćete li komunicirati sa albanskim i hrvatskim optuženicima, i eventualno ih 
podsetiti na srpske zapadne granice?
- To zavisi od toga kakav je ko čovek, jer u zatvoru ne nastavljate stare 
političke svađe, prepirke, sukobe, ratove. Imam iskustva iz zeničkog zatvora 
gde sam se družio i sa muslimamsikm fundamentalistima i sa hrvatskim 
nacionalistima, čak i sa onima koji su za terorizam bili optuženi. U zatvoru 
treba da upoznate sve, ako je neko normalan čovek, onda možete da razgovarate s 
njim, a ako je neko psihopata, onda ga ignorišete. Što se tiče srpskih zapadnih 
granica, valjda oni iz Hrvatske to sve znaju. Ako bude trebalo da im to 
rastumačim, rastumačiću im vrlo rado i detaljno. Šta god ih bude interesovalo 
iz istorije hrvatskog naroda, spreman sam da im rastumačim, ali ne verujem da 
će im se to dopasti. Ni prema albanskim optuženicima nemam nikakvih predrasuda, 
jer i tu imam iskustva iz gnjilanskog zatvora, gde smo moji saradnici i ja 
robijali.
Pošto odlazite dobrovoljno u Hag, imate li neki savet za Radovana Karadžića i 
Ratka Mladića?
- Da se nikada ni po cenu života ne predaju. I da istraju. Ušli su u legendu 
zahvaljujući tome što ovi ne mogu da ih uhvate i treba da istraju na tome.
Zašto onda vi odlazite?
- Zato što u ono vreme koje mi se stavlja na teret nisam obavljao nikakvu 
državnu funkciju i što bilo kakva moja presuda ne može dovesti u pitanje 
državni i nacionalni interes. Karadžić je bio na čelu RS, Mladić je bio glavni 
komandant Vojske RS i, ako bi njih osudili, to bi imalo stravične posledice za 
RS, kao što bi eventualna presuda Miloševiću imala neverovatno teške posledice 
po Srbiju.
Skoro ceo vrh bivšeg režima je u Hagu. Postoji li mogućnost formiranja vlade u 
egzilu?
- Ne. Odmah u startu insistiraću u prigovoru na optužnicu da ne mogu biti 
pripadnik nikakve organizacije, nikakvog udruženja, ni sa kim od optuženih. Ni 
sa onima koji su već tamo, ni sa ovima čiji se dolazak očekuje. Koncept "velike 
Srbije" je moj lični koncept i ne dam ga nikome. Zapadne srpske granice na 
liniji Karlobag-Ogulin-Karlovac-Virovitica je moj politički projekat i ničiji 
više. Nedam ga ni Miloševiću, ni Karadžiću, ni Mladiću, ni Martiću, ni 
Ojdaniću, ni Šainoviću, niti bilo kome.
Rekli ste da nećete tražiti garancije za odbranu sa slobode od ove vlade 
Srbije. Hoćete li se predomisliti ukoliko krajem 2004. godine dođe do promene 
Vlade? 
- Malo je rano da razmišljam o kraju 2004. godini, tek je početak 2003. godine. 
Od dosmanlijskog režima, bilo na republičkom ili na saveznom nivou, apsolutno 
mi ne pada na pamet da tražim bilo kakve garancije, a kada bi oni slučajno 
protiv moje volje izdali garancije, ja bih ih s gnušanjem i prezirom odbacio. 
Pošto nema garancije, nema te mogućnosti da se branim sa slobode. Nema za mene 
ko da garantuje.
Mogu li Šešelj i Milošević nekom zajedničkom porukom iz Haga da ujedine snage 
bivšeg režima za sledeće izbore?
- Ne možemo da pišemo zajedničko pismo ako ne budemo u istom bloku u zatvoru, 
već sam rekao da ne verujem da ćemo biti. Što se tiče našeg kandidata za 
predsednika Srbije, o tome će odlučiti Centralna otadžbinska uprava SRS, a ne 
ja iz Haga. Biće kako oni odluče, a ja ću podržati tog kandidata i ako mi se 
ukaže oprilika pozvati narod da glasa za tog kandidata. Pretpostavljam da će to 
biti Tomislav Nikolić. 
U javnosti ipak postoji dilema zašto baš u ovom trenutku odlazite u Hag.
- Nisam ja odabrao ovaj trenutak, odabrao ga je Haški tribunal na golemo 
insistiranje Đinđića, Svilanovića, Čovića, ostalih dosmanilija, i naravno na 
insistiranje američkog ambasadora Vilijema Montgomerija, koji je guverner 
okupacione uprave Srbije. Jer, ja sam njima nepodnošljiv. Čim sam čuo da su 
podigli optužnicu odmah sam isplanirao moje obaveze kako bih mirno mogao da 
putujem u Hag. Imao sam dovoljno dana na raspolaganju, danas je kongres 
stranke, sutra je spektakluarni miting ispraćaja.
Brinete li za porodicu?
- Moja porodica živi veoma skromno. Malih je prohteva i mislim da će se snaći u 
svim ovim okolnostima. Ali, što se tiče SRS, očekujem da se pojave ljudi koji 
imaju određene mogućnosti da finansijski pomognu stranku, jer je u veoma teškoj 
finansijskoj situaciji.
Najavili ste nakon vašeg odlaska u Hag seriju ubistava u Srbiji, pre svih 
Legije i Frenkija. Očekujete li da oni uzvrate?
- Ne volim da nagađam u politici. Samo sam najavio šta je na delu, kako će se 
stvari kretati i u kom pravcu. Očigledno sad kreću te aktivnosti. Prvi je rok 
bio 31. mart, a onda su ga Amerikanvci produžili na 15. jun. Šta će se sve 
zbivati ostaje da vidimo.
Kakvu Srbiju očekujete kada se vratite?
- Nažalost, nisam optimista što se tiče sadašnje situacije i njenog ishoda. U 
Srbiji je sve gore i gore i sve teže i teže se živi.
Šta biste poručili građanima Srbije pre odlaska u Hag?
- Da izdrže ova teška vremena. Da što pre obore dosmanlijsku vlast, uspostave 
slobodu i demokratiju i vrate ponos i obraz Srbiji.
Kada se vraćate iz Haga?
- Kad mi istekne 14 doživotnih robija. Po svakoj tački optužnice mogu da mi 
izreknu doživotnu robiju. Da sam na njihovom mestu, ispod te kazne ne bih 
nijednu drugu kaznu izricao ovakvom jednom političkom protivniku kao što sam ja.
Da li to znači da vas ne bi iznenadila ni doživotna kazna?
- Videćemo. Ja sam ubeđen da ću pobediti, a kakva će biti presuda, to me uopšte 
ne interesuje.