> Izvor: matf
> Datum: 
> Rubrika: info_politika
> Naslov: Srđan Milivojević funkcioner DS 
> Članak:


Prvog dana, nezavisnu Srbiju dočekalo je sunčano jutro, dok je u sveže 
nezavisnoj Crnoj Gori osvanuo tmuran i kišovit dan. Ako se po jutru dan 
poznaje, Srbiji se smeši lepa budućnost. Samo da ne umre od smeha. Rezultat 
referenduma u Crnoj Gori nam jasno ukazuje na to da Jugoslavija konačno izlazi 
iz krize. Deo po deo. Ali takođe možemo zaključiti da, uprkos prvom tmurnom 
jutru, Crna Gora ima vladu koja ispunjava svoja obećanja. Za razliku od Srbije 
gde sunčan dan nije dovoljan da bi nam se ukazao evropski horizont. Među 
gomilom neispunjenih obećanja koja nam je dala ova vlada, četiri prosto bodu 
oči. 
Obećala nam je ova krnja vlada siguran put ka Evropi. Gruba je laž da smo mi na 
tom putu zastali. Obećano je donošenje novog ustava, ali to bi značilo 
raspisivanje novih izbora, a za to je ovoga trenutka spremna jedino DS. Obećali 
su punu saradnju s Hagom na dobrovoljnom principu, koji podrazumeva da kod onih 
koji su pucali šesnaestogodišnjim dečacima u leđa, proradi savest i briga za 
budućnost nekih drugih šesnaestogodišnjaka, pa da se predaju dobrovoljno, u 
pidžami. 
Legalistički deo vlade obećao je očuvanje državne zajednice, a ekspertski deo 
je promovisao ideju samostalne i nezavisne Srbije. Medicina poznaje rascep 
ličnosti i za takav rascep ličnosti koristi vrlo neprijatnu dijagnozu pod 
imenom šizofrenija. 