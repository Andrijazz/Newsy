> Izvor: matf
> Datum: 
> Rubrika: info_politika
> Naslov: NOVI PAZAR - U Novom Pazaru je u noći između ponedeljka i utorka, pet minuta 
> Članak:

iza ponoći, bačena bomba na kuću Fevzije Murića, predsednika Stranke za 
Sandžak, koja je sa Ljajićevom Sandžačkom demokratskom partijom činila većinu u 
raspuštenoj SO Novi Pazar. Bomba je eksplodirala u dvorištu kuće Murićevih, a 
od siline eksplozije popucala su stakla na ovoj kući i na još jednom objektu i 
oštećena vrata. Niko od familije predsednika Stranke za Sandžak, srećom, nije 
povređen.
- U vreme napada u kući smo bili supruga, troje dece i ja. Srećom bomba je 
eksplodirala sa druge strane kuće, pa prozori spavaćih soba u kojima smo bili 
nisu oštećeni. Deca su se prepala, ali, sada su dobro - izjavio nam je juče 
ujutru Fevzija Murić. On dodaje da ni sa kim u gradu nema nikakvih ličnih 
problema, pa motive napada vidi u svom političkom delovanju.
Prema tvrdnjama policije, koja je izvršila uviđaj, verovatno se radi o 
kašikari, i to istog tipa kao što je bomba bačena ispred zgrade Opštine.
Ovo je, inače, za poslednjih desetak dana, od uvođenja prinudne uprave u 
opštinu Novi Pazar, treći bombaški napad u ovom gradu. Najpre je nekoliko sati 
pošto je obelodanjena odluka vlade, bačen "Molotovljev koktel" na sedište 
Ljajićeve SDP, tri dana kasnije, bomba kašikara eksplodirala je na glavnom 
novopazarskom trgu, dvadesetak metara od zgrade SO. Dan posle tog napada, 
Ugljaninova koalicija optužila je Stranku za Sandžak da je bomba bačena iz 
njihovih prostorija.
- Od istrage ne očekujem ništa i bojim se da će sve biti završeno kao i u 
ranijim slučajevima. Indikativno je, međutim, da se eksplozija desila posle 
jedne oštre konferencije za novinare na kojoj je gospodin Murić optužio vladu 
da je kriva za ovo što se dešava u Novom Pazaru i na kojoj je govorio o 
kriminalnim radnjama predsednika opštine Sulejmana Ugljanina. Znam da Ugljaninu 
metež odgovara i ovo je pokušaj zastrašivanja birača da ne izađu na referendum 
- kaže Azem Hajdarević, zamenik predsednika Stranke za Sandžak.