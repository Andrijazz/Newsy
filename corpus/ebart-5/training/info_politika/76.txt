> Izvor: matf
> Datum: 
> Rubrika: info_politika
> Naslov: Posle apela Tačija za razgovor 
> Članak:


BEOGRAD - Poslanici srpske koalicije "Povratak" u Skupštini Kosova odbili su 
poziv predsednika, druge po veličini parlamentarne partije, lidera Demokratske 
partije Kosova Hašima Tačija, da razgovaraju. Šef Britanske kancelarije u 
Prištini zvanično je juče pozvao poslanike srpske koalicije "Povratak" u 
Skupštini Kosova na razgovore sa Tačijem. Sastanak je zakazan za utorak.
Naše odbijanje ne znači da smo protiv razgovora. Ali, naš odrečni odgovor 
posledica je našeg nezadovoljstva događajem u Skupštini Kosova. Posle usvajanja 
Rezolucije koja vređa integritet i dostojanstvo srpskog naroda nismo mogli 
drugačije da postupimo - rekao je šef poslaničke grupe koalicije "Povratak" 
Dragiša Krstović.
Lider DPK, podsećamo, najavio je početkom ove nedelje da će uputiti poziv 
poslanicima koalicije "Povratak" za razgovore. Krstović je potvrdio za "Glas" 
da od Tačija nisu dobili nikakav poziv i da su o njegovoj nameri saznali iz 
medija. Ali, poziv za razgovor s Tačijem stigao je sa druge adrese, od šefa 
Britanske kancelarije, koji očigledno želi da posreduje u ovim razgovorima.