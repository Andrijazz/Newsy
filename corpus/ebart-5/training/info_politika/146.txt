> Izvor: matf
> Datum: 
> Rubrika: info_politika
> Naslov: Predsednik Demokratske stranke Srbije Vojislav Koštunica ocenio je juče da je 
> Članak:

korupcija u Srbiji dobila ovako drastične razmere, pre svega, zato što se 
nedopustivo kasni sa izgradnjom demokratskih institucija pravne države, za koju 
nema političke volje. 

Koštunica je u razgovoru sa šefom misije OEBS-a u Beogradu Mauricijom 
Masarijem, do koga je došlo na zahtev Masarija, rekao da "jedini izlaz iz ove 
krize leži u vanrednim parlamentarnim izborima, jer će samo nova skupština, 
odražavajući stvarnu volju građana, moći da se uhvati u koštac sa svim 
nagomilanim problemima". 

U dužem i iscrpnom razgovoru bilo je reči o pitanjima vezanim za situaciju u 
Srbiji, izbore, novi republički Ustav, odnose između Srbije i Crne Gore u 
okviru državne zajednice i prilike u samoj Crnoj Gori, stanje na Kosovu i 
Metohiji i mogućnosti za otpočinjanje razgovora između Beograda i Prištine, kao 
i događaje na jugu Srbije, saopštava informativna služba DSS-a. 

Šef misije OEBS-a u SCG posebno se interesovao za načine na koje bi OEBS mogao 
pomoći u nalaženju trajnih rešenja za izlaz iz teškoća u SCG, navodi se u 
saopštenju. 

(Tanjug)