> Izvor: matf
> Datum: 
> Rubrika: info_politika
> Naslov: Vojislav Koštunica,   predsednik Vlade Srbije 
> Članak:


Biće još predaja do kraja marta. Svaki put službenika BIA u inostranstvo 
odobrava Vlada. Neću se predomisliti - rešenje za SCG treba tražiti u okviru 
Ustavne povelje

Rešenje za konačan status Kosova i Metohije je u kompromisu kojim niko neće sve 
dobiti i niko neće sve izgubiti - ni Srbi, ni Albanci, ni međunarodna 
zajednica, izjavio je u razgovoru za "Blic" predsednik Vlade Srbije Vojislav 
Koštunica.
- To rešenje moralo bi se tražiti u pravcu izuzetno visokog stepena autonomije, 
ali ne i nezavisnosti Kosova i Metohije.
-U sastavu Srbije?
- U okviru Srbije i državne zajednice Srbija i Crna Gora. To je kompromis. Ni 
vraćanje na stara rešenja, ni nezavisnost koja bi uzdrmala stabilnost Balkana.
-To bi bila nekakva unija Srbije, Crne Gore i Kosmeta.
- To bi bio izuzetno visok stepen autonomije uz očuvanje povezanosti Prištine 
sa Beogradom unutar jedne državne celine. To jeste atipično državno rešenje, 
ali posle rata i raspada bivše Jugoslavije i druge zemlje imaju jako atipična 
državna uređenja. Prvi primer je BiH, gde je uveden pojam entiteta, da bi se 
objasnilo da RS i Federacija nisu ni federalne ni konfederalne jedinice već 
nešto treće. Beogradski sporazum je takođe atipično državno uređenje, kao i 
Ohridski sporazum. Na taj način se mora rešiti i pitanje Kosmeta.
-Odbili ste sporazum o savezu nezavisnih država. Hoćete li se predomisliti?
- Ne, neću se predomisliti. Rešenje treba tražiti u okviru Ustavne povelje. To 
omogućava da se tek po isteku tri godine od obrazovanja državne zajednice 
razgovara i o nezavisnosti putem referenduma, organizovanog po jasnim 
demokratskim i međunarodnim standardima. Pre toga je potrebno organizovati 
izbore. Najvažnije od svega je što će se na celu stvar gledati sasvim drugačije 
od onog trenutka kada dođemo do pozitivne studije o izvodljivosti. To je jedan 
integrativan, stabilizirajući činilac. Korak dalje podrške EU državnoj 
zajednici, koji će i te kako uticati na njenu budućnost.
-Prilično ste sigurni da će krajem marta biti pozitivna ocena studije?
- U januaru smo već dobili pozitivne ocene za zakonodavne reforme. Takođe, u 
pogledu još uvek najvažnije stvari za Srbiju, a to je saradnja s Haškim 
tribunalom, napravljen je veliki korak napred. Ne samo kad je reč o 
dobrovoljnoj predaji dela optuženih već i o atmosferi koja je stvorena i koja 
će, sudeći po informacijama kojima raspolažemo, uticati i na druge slučajeve 
predaje optuženih pre kraja meseca kada očekujemo pozitivnu studiju.
-Haški tužilac ponavlja da je Mladić u Srbiji i da bi se brzo mogao naći u Hagu 
da ima političke volje?
- U slučaju generala Mladića rade se stalne i kredibilne provere i do sada nije 
utvrđeno da se on nalazi u Srbiji. Mi smo do sada za ove provere dali konkretne 
dokaze i ove provere će se nastaviti.
-Šta je sa generalima Pavkovićem i Lukićem? Priča se da su haški lekari u 
Kliničkom centru pregledali Lukića.
- Ministar Ljajić je o tome već nešto rekao. Svi detalji će biti poznati 
javnosti kada se cela stvar privede kraju. U ovim slučajevima dakle postoji i 
ova medicinska strana i na tome se radi.
-Da se vratimo na odnose sa Crnom Gorom. Zašto ne predložite vlastima u 
Podgorici da odmah raspišu referendum?
- Odgovor na to pitanje je došao u predlogu Podgorice. Oni neće izbore, ali 
neće ni referendum. Hoće razdruživanje pogodbom političkih elita koje su u ovom 
trenutku na vlasti u Beogradu i Podgorici. Ko može da preuzme odgovornost za 
to. Vlasti su promenljive. Ako se rastura jedna zemlja, onda ta odluka mora da 
proizlazi iz volje naroda izrečene na referendumu. Poruka predloga sporazuma o 
transformaciji SCG u savez nezavisnih država jeste izbegavanje referenduma. 
Predlaže se referendum posle razdruživanja, kad se članice međunarodno 
priznaju. Pravo pitanje je referendum o čemu, na osnovu koje procedure i, možda 
ponajpre, čemu referendum uopšte. U svakom slučaju, Srbija je za očuvanje 
državne zajednice SCG, jer deluje besmisleno da se mi razdružujemo dok se cela 
Evropa udružuje.
-Kakvi su vaši odnosi sa predsednikom Srbije? Kad ste poslednji put 
razgovarali, i o čemu?
- Poslednji put smo direktno razgovarali na prijemu za Dan državnosti. Postoji 
stalna komunikacija između naših kabineta. Tadić i ja razgovaramo kad god je 
potrebno oko nekog pitanja usaglasiti stavove predsednika Republike i 
predsednika Vlade.
-Da li je moguća koalicija DSS sa radikalima posle narednih izbora?
- Ne bavimo se mi mogućim, ne bavimo se vradžbinama, već onim što jeste. DSS je 
u Vladi sa svojim koalicionim partnerima i zajednički sprovodimo politiku 
Vlade. Da li je DSS u koaliciji sa SRS? Nije. Bilo je slučajeva u parlamentu 
kada su DS ili radikali glasali za pojedine zakonske projekte Vlade, ali to je 
sve. Ne postoji ništa drugo.
-Čiji je propust to što nije donet ustav?
- Početkom juna prošle godine Vlada je dala predlog ustava, koji je zasnovan na 
vrlo širokom konsenzusu različitih političkih stranaka i struja mišljenja u 
Srbiji. To je naravno moglo da trpi promene, neke su predlagane u radu ustavnog 
odbora i pododbora i...
n... i nema rezultata. Ko ometa donošenje ustava?
- U međuvremenu se pojavio još jedan predlog ustava, ekspertske grupe 
predsednika Tadića. Ljudi koji su radili na tom predlogu, kao profesor Grubač, 
rekli su da ne postoje značajnije razlike između dva teksta. Ako ne postoje 
razlike, ja ne znam u čemu je problem.
nMogu li se i kako približiti ta dva predloga?
- Pozitivna studija o izvodljivosti delovaće motivišuće da se ubrza rad na 
ustavu. To će biti i zahtev Evrope, jer se ne može u dalje evropske integracije 
bez rešene ustavne reforme u zemlji. Mislim da će se tad i te minimalne razlike 
između dva pomenuta predloga otkloniti do kraja i da ćemo dobiti ustav. Posle 
toga, naravno, slede izbori.
-Koliko se često kajete zbog toga što ste ušli u koaliciju sa G17 plus, SPO i 
Novom Srbijom?
- Ne kajem se uopšte. Kada smo pravili vladu, smatrali smo da nam ono što se 
dešavalo u Srbiji proteklih godina ne omogućava koaliciju sa DS. Setimo se kako 
je tada izgledala Skupština, setimo se otimanja mandata. Koliko dugo nismo 
imali predsednika Republike, vladao je opšti metež u institucijama. Da ne 
govorim o flagrantnim slučajevima korupcije. Naravno da je za sve to veliku 
odgovornost snosila DS koja je dominirala tadašnjom vladajućom koalicijom.
-Ali, korupcije i dalje ima u državnim institucijama...
- Nema povezanosti Vlade sa ličnostima iz beogradskih predgrađa... Problem su 
godinama unazad nataloženi slučajevi organizovanog kriminala i korupcije i njih 
je teško isterati na čistinu. Treba imati i dobre zakone i dobre i hrabre 
sudije i tužioce, a to se ne stvara preko noći. Štošta je potrebno promeniti. 
Voleo bih da su stvari dalje odmakle, ali dobro je i da su počele da se 
raspliću. Vlada, kada je reč o njenim članovima, nije dala povoda ni za jednu 
korupcionašku aferu.
-Vladu je potresla afera "Knjaz Miloš". Vlade Divac je posle razgovora sa vama 
o toj aferi najavio osnivanje pokreta za borbu protiv korupcije. Rekao je i da 
mu nije jasan vaš stav.
- Moj stav je vrlo jasan. Vlada je učinila sve da, u pravnom okviru, kakav je 
zatečen sa zakonima kakvi jesu, niko ne bude oštećen. U jednom tre-nutku je 
"Apurna" bila diskvalifikovana, smatrali smo da razlozi za diskvalifikaciju 
nisu postojali, svima je data još jedna šansa. Ne znam da li postoji nešto više 
od toga.
-Politički protivnici optužuju vas da pokušavate opstruirati proces 
osumnjičenima za ubistvo premijera Đinđića.
- Taj proces mora do kraja da se odvija potpuno neometano i bez ikakvog 
uplitanja sa strane, i Vlada se u njega ni na koji način ne meša. Proces je 
počeo daleko pre nego što je ova vlada obrazovana. Smatram da je sud mesto gde 
treba doći do istine i završiti proces za ubistvo premijera Đinđića.
nDa li vam je stalo do istine i u optužbama da je šef BIA izneo arhivu te 
službe u Vašington?
- Vlada poštuje zakon. Bilo bi za celo društvo dobro da svi koji učestvuju u 
javnom životu poštuju zakone i da poštuju kodekse svojih profesija. Ja zakon 
poštujem i držim do istine i držim do proverljivih činjenica. Zakonom je 
regulisano delovanje BIA. Svaki put njenih službenika u inostranstvo odobrava 
Vlada. O radu BIA se podnosi izveštaj Vladi i, što je još važnije, Skupštini 
Srbije. Zato se zna ko kome odgovara. Direktor BIA odgovara Vladi. I resornom 
skupštinskom odboru.
-Vi verujete Bulatoviću?
- O ljudima koji su na funkcijama sudim na osnovu njihovog rada i jasnih 
činjenica, a ne na osnovu glasina i insinuacija. Svako svakoga može da optuži. 
S druge strane, mediji moraju da razmisle o tome da li će svaki iskaz 
prihvatiti kao relevantan i saopštiti javnosti. Ako bi postojala nezajažljiva 
potreba da se iznose neistine i ako bi mediji sve to prenosili, zamislite u 
kakvoj zemlji bismo mi živeli. U bolnici, u ludnici...
-Pročitali ste Bulatovićev izveštaj iz Vašingtona?
- Sve relevantne izveštaje čitam.