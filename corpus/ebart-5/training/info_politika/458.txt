> Izvor: matf
> Datum: 
> Rubrika: info_politika
> Naslov: DRUGOG DANA POSETE KOSOVU I METOHIJI, BORISA TADIĆA, PREDSEDNIKA SRBIJE, 
> Članak:

DOČEKALI SAMO VAPAJI PREOSTALIH SRBA ZA POMOĆ

Srbi u Orahovcu ne smeju ni na groblje da odu, pa umrle sahranjuju u porti 
crkve. Izgubili smo pravo i na život i na smrt, viče Živko Matić. Ponekad 
pomislim da smo umrli. Vi ste nam sada jedina nada, kaže Vidosava Četkenović

- POMAGAJTE! - u tih devet slova sabrani su mnogobrojni vapaji koje su Srbi sa 
Kosmeta u prethodna dva dana uputili predsedniku Srbije Borisu Tadiću.
- Vi ste najugroženiji narod u Evropi. Daće Bog, uskoro ćete živeti sigurnije i 
bolje, naša država će sve više da bude sa vama. Zbog toga sam došao - uzvratio 
im je Tadić juče, drugog i poslednjeg dana posete Kosovu i Metohiji. 
Posle prespavane noći u konaku manastira u Visokoj Hoči, Tadić je, praćen 
hiljadama vojnika Kfora, policajaca Unmika i helikopterima, džipom Ujedinjenih 
nacija stigao u Orahovac, jedno od retkih urbanih mesta na Kosmetu u kojem su 
Srbi ostali da žive.
U dve kratke ulice živi oko 500 Srba. Sa svih strana okružuje ih oko 20.000 
Albanaca. Ispred crkve Vavedenja Bogorodice, Srbi dočekuju Tadića. 
- Predsedniče, mi ne ostavljamo Metohiju, a vi ne ostavljajte nas - poručuju 
meštani, koji kao da žive u logoru. Ne smeju ni na groblje da odu. Umrle 
sahranjuju u porti crkve. Spomenici predaka oskrnavljeni su.
- Izgubili smo pravo na život, izgubili smo pravo i na smrt - viče Živko Matić.
- Jeste, Evropa je ovde uzdrmana i razorena - odgovara predsednik Tadić. - Zato 
sam molio Sorena Jesena-Petersena i međunarodnu zajednicu da nam pomognu. 
Pozvao sam ga da dođe u Beograd. Međunarodne snage ne smeju da se povlače jer 
bi Kosmetom tada zavladao zločin. 
- Manastir Visoki Dečani, 9.30. Pljušti kiša. Ozarena lica domaćina - monaha iz 
manastirskog bratstva. Već šest godina mole se za Srbe koji su u potpunoj 
izolaciji.
Mir u hramu i pesma sveštenika. Molitva i zvona za doček predsednika. Tadić se 
klanja moštima Stefana Dečanskog.
- Kosmet je duša Srbije i naš narod ga nikada neće zaboraviti. O tome svedoči i 
vaša poseta - besedi otac Teodosije, iguman Visokih Dečana.
Belo Polje. Podne. Crkva bez zvonika i krsta od marta prošle godine. Selo 
spaljeno. Trista kuća progutao oganj mržnje. Od oko hiljadu meštana vratilo se 
njih 32.
- Ovo je crnje od smrti, predsedniče - jeca starica Milica Cerović. - Sinu mi 
spomenik na grobu iščupali. 
Selo Batuse, 120 kuća. Mrak usred bela dana. Seljani mesec i po dana nemaju 
struju. Hrana se usmrdela. Vodovod ne radi. Zaraza se širi. Preti žutica. 
- Sramota je ovo za Srbiju, je l' smo mi izbrisani sa spiska ljudi - obraća se 
Tadiću Dragan Stević.
- Ne možemo ni da učimo. Iz slavina teče blato - gleda predsednika Nadica 
Lazić, pogledom zrelijim od pogleda pristalog devojčici koja ide u šesti razred.
- Pomagaj - drhti brada sedamdesetpetogodišnjoj Desanki Mirić.
Tadić ih teši, grli, rukuje se sa svima. Sluša muku. Pita za agregate.
- Ma, to je samo za sijalice - odgovaraju mu.
Lipljan. Selo do Batusa. Mrak do mraka. I njima struja isključena pre 45 dana. 
Oko hiljadu srpskih duša pored grada sa pet puta više Albanaca.
- Pod svećom živimo. Ponekad pomislim da smo umrli, da je ovo smrt - kaže 
Vidosava Četkenović. - Vi ste nam sada jedina nada.
- Nikad više oružjem nećemo da rešavamo probleme. A rešavaćemo ih. Sve ću da 
učinim da se izborim za vaša prava - poručuje predsednik Tadić.
Iz Lipljana Tadić odlazi u Gračanicu, Prilužje i Kosovsku Mitrovicu. 
Predsedničku kolonu sa kuća gledali su crni orlovi.
Svima je zvonilo u ušima: Pomagajte! 

Foto Zoran JOVANOVIĆ