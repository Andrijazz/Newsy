> Izvor: matf
> Datum: 
> Rubrika: info_politika
> Naslov: ISTEKAO ROK ZA PREDAJU SPISKOVA POSLANIKA 
> Članak:


U skupštini većina stranačkih lidera, broj žena manji nego u prethodnom sazivu 

Demokratska stranka juče je Republičkoj izbornoj komisiji predala listu svojih 
poslanika, čime je kompletiran spisak novih 250 poslanika Narodne skupštine 
Srbije. Sastav poslanika DS, koji "predvodi" potpredsednik stranke i nosilac 
izborne liste Boris Tadić, nešto je drugačiji od najavljivanog, i među 
poslanicima nema nekih od istaknutih funkcionera stranke. 

Na listi poslanika tako nije bivši šef poslaničkog kluba DOS-reforma Srbije 
Bojan Pajtić, ali ni bivši predsednik skupštinskog Administrativnog odbora 
Boško Ristić i predsednika SO Vračar Milena Milošević, mada su do sada važili 
za poslaničke kandidate. Poslanik neće biti ni zamenik predsednika DS Zoran 
Živković, koji je to još ranije najavio. Mesto među poslanicima obezbedio je, 
međutim, pomalo neočekivano, bivši portparol stranke Aleksandar Radosavljević 
(iza koga je stao lokalni odbor u Kragujevcu) i koji je jedini od "prozvanih" 
za umešanost u aferu Bodrum koji će sedeti u skupštini Srbije. 

Od republičkih ministara koji su bili na listi poslaničkih kandidata DS, ne 
računajući potpredsednika vlade Žarka Koraća, mandat će dobiti samo Aleksandar 
Vlahović, ministar za privredu i privatizaciju i Gašo Knežević, ministar 
prosvete i sporta, koji predstavlja GSS. Od ukupno 37 poslaničkih mesta DS-u je 
inače pripalo 24, pa će poslanici, sem Tadića, Vlahovića i Radosavljevića biti 
i Nenad Bogdanović, Gordana Čomić, Dušan Petrović, Dragoslav Jovanović, 
Dragoljub Živković, Vladimir Jovanović, Dragan Šutanovac, Ljiljana Lučić, 
Branislav Belić, Vladimir Petković, Slobodan Gojkov, Oliver Dulić, Aleksandar 
Prodanović, Đorđe Đukić, Miloš Jevtić, Toplica Đorđević, Veselin Janković, 
Miodrag Đidić, Vlastimir Bađević, Srboljub Milenković i Miroslav Martić. 
Letimičan pogled na spisak pokazuje da su promene u poslaničkom sastavu upravo 
u DS najveće u odnosu na sve ostale stranke koje su do sada imale poslanike u 
republičkoj skupštini. 

Među poslanicima sa izborne liste DS su i predstavnici GSS: Goran Svilanović, 
Nataša Mićić, Dragor Hiber, Snežana Lakićević-Stojačić i Gašo Knežević, dok će 
DC u parlamentu predstavljati Dragoljub Mićunović, Leila Ruždić-Trifunović, 
Dragan Vuksanović, Slobodan Vučković i Slobodan Pajović. Dva poslanika imaće 
Lista za Sandžak i to Esada Džudževića i Bajrama Omeragića, dok će SDU u 
skupštini Srbije predstavljati njen predsednik Žarko Korać. 

Demokratska stranka je inače poslednja koje je predala poslaničku listu, a 
pošto je juče je inače istekao i dodatni rok za predaju imena poslanika, RIK 
će, kako je prethodno najavljeno, danas i konačno zaključiti listu. Time će 
biti završene sve radnje koje prethode zakazivanju konstitutivne sednice 
parlamenta, a za danas su zakazane i konsultacije o terminu održavanja te 
sednice. Po Zakonu o izboru narodnih poslanika novi skupštinski saziv trebalo 
bi da bude konstituisan do 27. januara kada ističe rok od 30 dana od dana 
održavanja izbora. 

Ono što je takođe vidljivo iz uvida u spiskove poslanika, a što svakako neće 
obradovati predstavnice lepšeg pola, jeste mali broj žena na svim listama sa 
izuzetkom G17 plus. Ta stranka je od ukupno 34 mandata 11 dodelila damama, što 
međutim nije dovoljno da žene u ovom parlamentarnom sazivu budu brojnije nego u 
prethodnom. Naprotiv, sada će ih biti 30, dok ih je, pred raspuštanje 
parlamenta u poslaničkih klupama bilo 32. 

SPS je recimo odlučio da jedina žena koja predstavlja ovu stranku bude 
Živodarka Dacin koja je i u prethodnom sazivu bila jedina dama među 
socijalistima, SPO se odlučio za Sanju Čeković i Bojanu Ristić, a NS nije 
mandat dodelio nijednoj ženi. Među poslanicima izborne liste DS je pet dama, 
koliko imaju i radikali.