> Izvor: matf
> Datum: 
> Rubrika: info_politika
> Naslov: STRUJA OKUPLjENA OKO PREDSEDNIKA GO SPS SPREMA STRATEGIJU ZA KONGRES
> Članak:


Kormilo stranke Dačiću, šef GO  Žarko Obradović, a generalni sekretar Branko 
Ružić. Milorad Vučelić: Prave račun bez krčmara

BEOGRAD - Predsednik - Ivica Dačić, šef GO - Žarko Obradović, generalni 
sekretar - Branko Ružić. Tako bi, u strategiji "dačićevaca", trebalo da izgleda 
udarna trojka SPS posle decembarskog kongresa.
Do izbora u redovima socijalista ostalo je nešto više od pet meseci, ali se već 
utvrđuju tabori i startne pozicije.  Dačićeva "reformska" struja zasada ima 
prednost u većini stranačkih filijala, mada mu neki jaki odbori poput onih u 
Vrbasu, Valjevu, Nišu i Užicu još ne praštaju čašu vina u stanu viceguvernera 
Dejana Simića. 
Nezvanično, Dačićevo krilo sadašnjem generalnom sekretaru Zoranu Anđelkoviću 
nudi fotelju potpredsednika, a cilj im je da iz igre izbace "slobiste" 
okupljene oko Milorada Vučelića. On, pak, ove "igre" ocenjuje kao "račun bez 
krčmara".
- Neki bi voleli da me potisnu u drugi plan - kaže Vučelić za "Novosti". - Ali, 
ljudi koje pominjete su principijelni, čvrstog morala i odani idejama 
demokratske procedure. To su dosledni nastavljači dela Slobodana Miloševića, 
što su i dokazali. Zato, apsolutno isključujem sumnju da se neko u stranci bavi 
ovim igrama - ironičan je potpredsednik SPS.
Nema sumnje da je mesto uz Miloševićev kovčeg ojačalo Vučelićeve pozicije u 
stranci. I on je jedan od kandidata za "kormilara" SPS, a u njegovoj "ekipi" su 
Aleksandar Vulin i petorka iz republičkog parlamenta - Toma Bušetić, Bojan 
Kekić, Živojin Stefanović, Dragan Jovanović i Živorad Smiljanić. U stranačkoj 
trci može, verovatno, da računa i na Milutina Mrkonjića. Inače, kandidate za 
predsednika predlažu opštinski odbori, a prvog čoveka stranke bira kongres.