> Izvor: matf
> Datum: 
> Rubrika: info_politika
> Naslov: Vladan Batić i Milan St. Protić digli na noge Srbiju i bratsku Crnu Goru
> Članak:


BEOGRAD - Predlog DHSS da se funkcionari iz Crne Gore vrate u svoju matičnu 
državu, kako bi oslobodili mesta srpskim stručnjacima, a koji je uzburkao 
političku scenu i u Srbiji i u Crnoj Gori, lider Vladan Batić obrazlaže 
činjenicom da visokoobrazovani ljudi iz Srbije tavore po inostranstvu, jer ne 
mogu da se zaposle u sopstvenoj državi.
Ministar pravde za Nacional naglašava da nema ništa protiv Crnogoraca, ali da 
će po uspostavljanju samostalne Srbije primat morati da imaju njeni državljani.
- Nemam nikakav problem s Crnogorcima. Naprotiv, Milo (Đukanović) i Filip 
(Vujanović) su mi sjajni prijatelji. Ali, šta će nama direktori iz raznoraznih 
bivših Jugoslavija, dok nam talentovani, visoko obrazovani Srbi peru piksle po 
inostranstvu, jer nemaju gde da ostvare svoje znanje i ambicije?! Bilo bi 
sjajno da imamo potencijala da zapošljavamo stručnjake iz Japana i SAD. Ali, 
nemamo. Ne radi se ovde o mržnji, samo se borimo za svoje - kaže Batić.
Nijedna od stranaka koje učestvuju u predizbornoj trci ne podržava inicijativu 
lidera demohrišćana da crnogorski kadrovi treba da se vrate u Crnu Goru. Naši 
sagovornici smatraju da Batićev predlog nije ozbiljan, odnosno da je to jeftin 
politički marketing.
Bojan Pajtić, donedavni šef poslaničkog kluba DOS u parlamentu, tvrdi daje za 
DS neprihvatljiva bilo koja vrsta diskriminacije.
- Batićev poziv je marketing, ali bi lako mogao da utiče na pogoršavanje odnosa 
unutar Srbije. Ne treba zaboraviti da u Srbiji živi oko milipn Crnogoraca i da 
se većina njih izjašnjavaju kao Srbi - upozorava Pajtić.
Za DSS, smatra Zoran Šami, reč je o besmislenoj inicijativi, a Batićev predlog, 
kaže, ne zavređuje komentar. U G17 plus, koja se takođe zalaže za nezavisnu 
Srbiju, smatraju da je razdvajanje dve države legitiman zahtev, ali da to nema 
veze sa građanima, ma koje nacionalnosti bili.
- Srbija treba da bude država svih građana, bez bilo kakvih diskriminacija. 
Razumem i Batića, jer svi smo mi u predizbornoj trci. Ne mislim da su Crnogorci 
bili ciljna grupa kojoj se obratio, a nisam to shvatila ni kao nagoveštaj da bi 
oni time biti ugroženi - kaže Ksenija Milivojević.
Član IO Otpora Ivan Marović kaže daje čuo za Batićevu izjavu, ali da ne veruje 
daje on to stvarno rekao.
- To bi bio čist fašizam, a poznavajući Batića, ne bih rekao da je on fašista. 
Ne mogu da poverujem u to. Šta bi u tom slučaju činili s Makedoncima, Mađarima, 
ili Bošnjacima - zapitao se Marović.
U DC smatraju da SCG imaju budućnost u zajedničkoj državi. Nebojša Mandić, 
generalni sekretar, podseća da je na isti način počeo sukob sa Slovenijom, te 
da je poznato dokle se tim putem stiglo.
- Nadam se da jeftini predizborni populizam neće pomutiti razum ljudima. Mislim 
da neće dozvoliti da ih zavaraju obećanja da će njihovi životni problemi biti 
rešeni ukoliko neko ode iz Srbije - ističe Mandić.
Batićev predlog nije naišao na razumevanje ni u SPS, a Ivica Dačić optužuje 
stranke bivšeg DOS-a za razbijanje jedinstva srpskog naroda.
- Ako dve države ne mogu zajedno, treba da se razvedu. Batićeva ideja je 
suluda, ali to ne treba da čudi ako se zna da su u Srbiji na vlasti pripaolmci 
manjina koje deluju separatistički - kaže Dačić.