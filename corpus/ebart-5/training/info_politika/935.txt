> Izvor: matf
> Datum: 
> Rubrika: info_politika
> Naslov: DELEGACIJA PIVa U POSETI BRISELU
> Članak:


- Evropske institucije voljne su da finansiraju sve projekte iz Vojvodine koji 
našu pokrajinu definišu kao modernu evropsku regiju, izjavio je juče u Briselu 
predsednik Izvršnog veća Vojvodine Bojan Pajtić nakon razgovora sa evropskim 
parlamentarcima, koje je predvodila predsednica Odbora Evropskog parlamenta za 
saradnju sa zemljama Jugoistočne Evrope Doris Pak, te sa predstavnicima 
diplomatskog kora odnosno Evropske komisije. U prestonici Evropske unije, kako 
prenosi Pokrajinski sekretarijat za informacije, vojvođanska delegacija juče je 
predstavnicima evropskih institucija, novinarima i privrednicima predstavila 
privredne i turističke potencijale Vojvodine, a poseban deo prezentacije bio je 
posvećen predstavljanju vojvođanske kulture i stvaralaštva. Predsednik PIV 
rekao je da je Vojvodina na sigurnom putu da postane najatraktivniji region
za investiranje u celoj Evropi imajući u vidu brojne pozitivne karakteristike 
poslovnog okruženja koje je već danas u prilici da ponudi poput najniže poreske 
stopu na profit korporacija u Evropi koja iznosi svega 10 odsto, i deset godina 
poreskog kredita za kompanije koje zadovoljavaju investicioni cenzus. Vojvodina 
je, rekao je Pajtić, danas u prilici da svim zainteresovanim investitorima 
ponudi kvalifikovanu radnu snagu i proizvodnju po evropskim normama kvaliteta, 
i to po ceni konkurentnoj ne samo u odnosu na Evropsku uniju, nego i na zemlje 
u regionu Jugoistočne Evrope. Vojvođanska delegacija dogovorila se sa evropskim 
komesarom za obrazovanje i kulturu Janom Figelom o konkretnim koracima u vezi 
sa razmenom studenata Novosadskog univerziteta i drugih univerziteta u Evropi a 
evropski komesar naglasio je spremnost Evropske komisije da pruži podršku 
projektima Vojvodine u oblasti obrazovanje, kulture i nauke. Komesar Figel, 
koji resorno pokriva i multikulturlizam kao jednu od osnovnih odlika evropskog 
načina života, snažno je podržao napore vojvođanskih vlasti u očuvanju 
multietničkog i multijezičkog karakterera Vojvodine a posebno je podržao 
evropski put i evropske snage u Srbiji, navodi se u saopštenju sa sastanka u 
sedištu Evropske komisije.