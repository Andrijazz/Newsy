> Izvor: matf
> Datum: 
> Rubrika: info_politika
> Naslov: MINISTAR POLICIJE O SUKOBU ŽANDARMERIJE I NAVIJAČA U HALI "PIONIR" 
> Članak:


Žandarmerija je opravdano upotrebila službene palice i sredstva za vezivanje, 
prilikom intervencije na košarkaškoj utakmici između "Partizana" i "Crvene 
zvezde", odigranoj 15. juna ove godine, navodi se u odgovoru Dragana Jočića, 
ministra policije, poslaniku Vladimiru Homanu (G17 plus), koji je juče 
dostavljen srpskom parlamentu. U odgovoru se kaže da su pojedini policajci u 
određenom delu intervencije prekoračili ovlašćenja, jer "nisu prestali sa 
upotrebom sredstava prinude kada su prestali razlozi za to".
Homan je od ministra Jočića tražio kompletnu informaciju o svim dešavanjima za 
vreme i po okončanju košarkaške utakmice između "Partizana" i "Crvene zvezde", 
odigranoj u hali "Pionir", kada je izbila tuča, koju su izazvali navijači 
"Crvene zvezde".
Ministar Jočić u odgovoru navodi da je pukovnik Mileta Novaković, pomoćnik 
komandanta Žandarmerije, nakon procene situacije izdao naređenje za 
intervenciju. Jočić kaže da je policija intervenisala, u skladu sa zakonom, 
kako bi odbila napade od sebe i uspostavila javni red i mir, koji su narušili 
"ekstremni navijači 'Crvene zvezde', gađajući policajce kesama sa urinom, 
stolicama i metalnim šipkama".
Činjenica je da su prilikom intervencije pojedini pripadnici Žandarmerije u 
određenom delu prekoračili ovlašćenja i nisu na vreme prestali sa upotrebom 
sredstava prinude, kada su prestali razlozi za to, konstatovao je Jočić. Zato 
se radi na identifikaciji policijskih službenika koji su prekoračili ovlašćenja 
i posle utvrđivanja odgovornosti biće preduzete zakonske mere, dodao je 
ministar.