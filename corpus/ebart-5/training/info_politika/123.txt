> Izvor: matf
> Datum: 
> Rubrika: info_politika
> Naslov: NA PRAVNOM FAKULTETU U BEOGRADU 
> Članak:


Zbornik sačinjen na osnovu diskusija koje su održane na Pravnom fakultetu 21. i 
22. aprila 

Na Pravnom fakultetu Univerziteta u Beogradu juče je predstavljen zbornik 
"Ustavne promene", sačinjen na osnovu diskusije koja je održana na Pravnom 
fakultetu 21. i 22. aprila ove godine. Naučnom skupu prisustvovalo je 
tridesetak stručnjaka sa Pravnog i drugih fakulteta. 

Predajući zbornik "političarima, stručnjacima i svakovrsnoj publici", profesor 
dr Vladimir Milić, dekan Pravnog fakulteta u Beogradu, istakao je da su 
profesori Pravnog fakulteta, ali i drugi naučni radnici, svoje učešće u 
diskusiji o donošenju novog ustava "shvatili kao deo javnog poziva i spremnosti 
da se na odgovoran način i u duhu najvažnijeg nacionalnog i državnog zadatka 
odgovori na goruća pitanja vremena koja postavlja izrada svakog ustava. Dakle, 
ne samo u usko esnafskom profesionalnom smislu, već u jednom širem 
javnopolitičkom smislu kao javna bića - aristotelovski zoon politikon, 
poslenici Pravnog fakulteta su časno ispunjavali svoju dužnost. Oni su to 
činili u nadi da će pomoći da se naprave dobre opšte norme koje se tiču 
egzistencije svih članova društva i da su oni koji vode društvo voljni i 
spremni da se suoče sa kvalifikovanim i intelektualnim mišljenjem". 

Ovom prilikom dr Olivera Vučić, docent Pravnog fakulteta u Beogradu, podsetila 
je da je ustav vrednost koja označava stepen kvaliteta života građana. "Ustav 
je najviši zakon. On je pravni i politički akt, međutim, on nije akt jedne 
politike, niti jednog političkog trenutka. Ustav treba da bude napisan tako da 
nadživi i one koji su politički bili u poziciji da ga napišu i vreme u kojem su 
ga napisali i za koje su ga napisali. Pisanje ustava mora biti iznad političkog 
računa", naglasila je dr Vučić. 

Po oceni dr Koste Čavoškog, profesora Pravnog fakulteta, stav većine autora 
čija su gledišta objavljena u zborniku "Ustavne promene" jeste da sadašnji 
trenutak nije pogodan za donošenje novog ustava niti da se ne može pristati na 
njegovo donošenje na protivustavan način. Čavoški smatra da nam nisu potrebni 
stranci da nam pišu ustav i da Srbija ne treba dalje da se rasparčava putem 
regionalizacije.