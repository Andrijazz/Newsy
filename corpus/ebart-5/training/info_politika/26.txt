> Izvor: matf
> Datum: 
> Rubrika: info_politika
> Naslov: Ocena Demokratske stranke Srbije
> Članak:


Demokratska stranka Srbije upozorila je sinoć da Vlada Srbije krije od javnosti 
izveštaj Misije Evropske komisije za regionalne projekte o radu njenih 
ministarstava, u kojem je nepovoljno ocenjen rad srpske policije i pravosuđa, a 
naročito tužilaštva i u kojem su sugerisani radikalni potezi u tim oblastima 
radi poboljšanja stanja.
Vlada ćuti o svemu ovome, iako od promene stanja u pomenutim ministarstvima 
zavisi dodela dela pomoći od više milijardi evra namenjene zapadnom Balkanu za 
reorganizovanje vitalnih javnih službi, ističe DSS u saopštenju.
Evropska komisija, koja je u januaru boravila u Beogradu, ukazala je i na 
probleme u oblasti telekomunikacija i izrazito rđava i za poslovanje 
nepodsticajna rešenja u vladinom nacrtu zakona o telekomunikacijama.
U njenom izveštaju jasno stoji da su predložena zakonska rešenja nesaglasna sa 
evropskim pravom i nikako neće moći da posluže kao osnov za prijem u Svetsku 
trgovinsku organizaciju, navodi DSS i dodaje da se juče oglasila i kompanija 
"Erikson" kritikujući nepoštovanje procedure i poslovnih običaja prilikom 
tendera za nabavku nove opreme Telekoma Srbije.
Vlada Srbije ne samo da nije u stanju da se suoči s ozbiljnim problemima, pa ni 
kritikama, nego je sama postala najozbiljniji uzročnik problema kako u 
poslovanju ključnih ministarstava, tako i u izradi zakonskih predloga, odnosno 
postala je "glavni kočničar reformi i aktivni borac za nastavljanje stare 
nedemokratske prakse", zaključuje se u saopštenju Informativne službe DSS-a.
(Tanjug)