> Izvor: matf
> Datum: 
> Rubrika: info_politika
> Naslov: U javnosti objavljena imena kandidata za direktora srpske tajne policije
> Članak:


BEOGRAD - Iako je Ministarstvo spoljnih poslova SCG demantovalo da će Rade 
Bulatović položaj šefa BIA zameniti za ambasadorsko mesto u Grčkoj, izjave 
ljudi koji se u javnosti smatraju za dobre poznavaoce funkcionisanja 
obaveštajnih službi a istovremeno su viđeni kao kandidati, ukazuju da se u na 
vrhu tajne policije priprema smena.
- Čuo sam da sam kandidat za kandidata direktora BIA, mada nisam dobio zvaničnu 
ponudu - kaže Zoran Dragišić za Glas, ne želeći da otkrije ko mu je dojavio 
takvu informaciju. Dragišić je, inače, kandidat za mesto generalnog inspektora 
vojne obaveštajne i kontraobaveštajne službe i dve bezbednosne službe 
Ministarstva spoljnih poslova SCG. "Zvanično sam pitan i zvanično sam prihvatio 
kandidaturu" za generalnog inspektora vojnih obaveštajnih službi i procedura je 
u toku, objasnio je Dragišić. Kada nadležna komisija za kontrolu službi 
bezbednosti završi rad o njegovom postavljenju odlučivaće Savet ministara SCG.
Vladimir Božović, generalni inspektor srpske policije takođe je, navodno, jedan 
od kandidata za šefa BIA. I Božović kaže da je čuo kako će biti postavljen za 
šefa tajne službe, ali ne želi da razgovara o pouzdanosti izvora iz kojih je 
dobio takvu vest i samo je rekao da bi, kao šef BIA, sproveo radikalne mere i 
reforme.
Milan Pašanski, predsednik Foruma za terorizam i jedan od kandidata za šefa 
BIA, potvrdio je za Glas da informacije o novom šefu BIA dolaze iz krugova 
izvršne vlasti.
- Ja sam ranije ponudio projekte koji bi trasirali put za transformaciju 
čitavog segmenta koji se zove nacionalna bezbednost, a BIA je samo jedan deo 
toga. Da bi se to učinilo potrebno je definisati šta je vitalni nacionalni 
interes - kaže Pašanski i ocenjuje da ga na tu funkciju preporučuje isključivo 
poznavanje struke. On naglašava da domen bezbednosti mora da bude zaštićen od 
dnevnopolitičke borbe za vlast.