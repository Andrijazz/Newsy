> Izvor: matf
> Datum: 
> Rubrika: info_politika
> Naslov: Ministar finansija u Vladi Srbije Mlađan Dinkić poručio je juče predsedniku 
> Članak:

državne zajednice Srbija i Crna Gora Svetozaru Maroviću da odmah stavi van 
snage odluku kojom je budžet Srbije zadužen za 300 miliona evra, umesto što 
daje isprazne političke izjave prepune fraza.Povodom Marovićevog pisma 
javnosti, Dinkić je novinarima izjavio da je Vlada još pre dve nedelje tražila 
da Savet ministara odmah stavi van snage štetnu odluku na osnovu koje su 
potpisana dva ugovora za nabavku vojne opreme od firme Mile Dragić i da to 
"Svetozar Marović do dana današnjeg nije učinio".
"Javni pravobranilac Srbije tražio je da se ponište ta dva ugovora koja su 
zaključena na osnovu odluke Saveta ministara i potpuno je jasno da je daleko 
lakše to učiniti ako se odluka stavi van snage, što je u nadležnosti Marovića", 
rekao je Dinkić. Prema njegovim rečima, budžetska inspekcija nastavlja rad u 
Ministarstvu odbrane po nekim drugim pitanjima, a sada je najvažnije da se na 
ovu temu sačini zapisnik i da se podnesu krivične prijave protiv odgovornih.
Nezavisno od budžetske inspekcije, čitav slučaj ispituju i specijalni tužilac i 
Uprava za borbu protiv organizovanog kriminala, podsetio je Dinkić i dodao da 
ne zna kakva su njihova saznanja.