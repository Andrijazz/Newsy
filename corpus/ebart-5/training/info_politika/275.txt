> Izvor: matf
> Datum: 
> Rubrika: info_politika
> Naslov: Skupština SCG sutra  o Kosovu i Metohiji 
> Članak:


BEOGRAD - Šefovi poslaničkih grupa u Skupštini SCG na današnjem sastanku 
pokušaće da usklade stavove  pred sutrašnju sednicu na kojoj će se raspravljati 
o stanju na Kosovu i Metohiji. 
Pred poslanicima, kako je naveo Milorad Drljević, potpredsednik parlamenta, 
naći će se novi tekst rezolucije o Kosovu i Metohiji, a ne onaj koji je, pre 
nekoliko dana, usvojen u Skupštini Srbije.
- Skupština SCG treba da napravi novi tekst rezolucije, jer zašto bi 
potvrđivala onu koju je usvojila Skupština Srbije. Ne verujem da će se na 
današnjim konsultacijama šefova poslaničkih grupa raditi na tekstu, jer je 
potrebno uvažiti i mišljenje Saveta ministara, Koordinacionog centra za Kosovo 
i Metohiju, Vlade Srbije i tek onda napraviti predlog teksta rezolucije - kaže 
Drljević. 
On je istakao da će poslanici DPS podržati novi tekst rezolucije. 
Poslanicima će se, kako je najavljeno, obratiti i Valter Švimer, generalni 
sekretar Saveta Evrope. Drljević, nije mogao da precizira o čemu će tačno 
govoriti Švimer, ali pretpostavlja, da će biti reči o obavezama SCG u SE. 
Poziv Švimeru da se obrati poslanicima uputio je još pre nekoliko meseci 
ministar  inostranih poslova Goran Svilanović.