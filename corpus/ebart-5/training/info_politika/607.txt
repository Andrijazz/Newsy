> Izvor: matf
> Datum: 
> Rubrika: info_politika
> Naslov: PREDSTAVLJEN REBALANS POKRAJINSKOG BUDŽETA
> Članak:


- Pokrajinska vlada usvojila je juče nacrt odluke o rebalansu ovogodišnjeg 
budžeta kojim se predlaže njegovo ukupno povećanje za 1,4 milijardu dinara. 
Budžet je sada koncipiran na 21,17 milijardu dinara, što u odnosu na prvobitno 
usvojeni predstavlja povećanje od 7,09 posto, rekao je na jučerašnjoj 
konferenciji za novinare sekretar nadležan za budžet i finansije Jovica Đukić.


Rebalans je, po njegovim rečima, motivisan prilagođavanjem izmenama budžetskog 
sistema, većim ostvarenjem pojedinih prihoda i raspodelom neutrošenih para iz 
prošle godine. Đukić je rekao da se budžetski saldo od 1,4 milijarde dinara 
postigao uvećanjem jednih i smanjenjim drugih prihoda. Budžet je najviše 
smanjen u delu koji se odnosi na donacije, a koje su sada projektovane na 22 
miliona, umesto prvobitno planiranih 600 miliona dinara. S druge strane, 
povećanje budžetskih sredstava iznosi 1,82 milijardu dinara.

Predsednik pokrajinske vlade Bojan Pajtić rekao je da će rebalans vojvođanskog 
budžeta omogućiti nekoliko izdvajanja izuzetno važnih za Vojvodinu i standard 
građana. Dodatna milijarda dinara usmerena je Pokrajinskom fondu za razvoj, 505 
miliona namenjeno je zdravstvu, 100,5 miliona demografskom razvoju, 40,7 
miliona investicijama u obrazovanju i kulturi, 43,7 miliona energetici, 17,6 
miliona naučnim projektima, 22 miliona medijima...

Pajtić je posebno naglasio izdvajanja za zdravstvo u Vojvodini, čijim 
institucijama će se omogućiti nabavke savremene opreme.
- Rebalansom budžeta omogućiće se nabavka dve najsavremenije angio-sale i 
nabavka najmodernijeg na svetu višeslojnog CT uređaja, koji će biti prvi u 
državnim ustanovama naše zemlje, ali i prvi u regionu - rekao je Pajtić.

- Vojvođani se ne smeju plašiti bolesti i nemogućnosti lečenja - poručio je on. 
- Pregled na ovom najsavremenijem uređaju, koji omogućava najbržu dijagnostiku 
bolesnika i najkvalitetnije toniranje zračne terapije, jeste nešto što 
Vojvođanima dugujemo. Pajtić je napomenuo da će se građani Vojvodine na takvom 
aparatu pregledati besplatno. Takođe, biće nabavljen i linearni akcelerator za 
zračnu terapiju koji će, po njegovim rečima, omogućiti da pacijenti s malignim 
oboljenjima budu brže pregledani i kvalitetnije lečeni.

- Ne manje važna stavka je povećano finansiranje Sekretarijata za demografiju 
za 105 miliona. To su oni iznosi o kojima smo govorili kada smo najavili da 
ćemo obezbediti 30.000 dinara prvom detetu - rekao je Pajtić.
Dodatna milijarda dinara izdvojiće se za unapređenje vojvođanske privrede kroz 
Fond za razvoj, čiji budžet će sada iznositi dve milijarde dinara.

- Ovaj novac koji smo dobili od Republičke vlade na ime duga od privatizacije 
nam omogućuju da taj plan ostvarimo - dodao je Pajtić. On je najavio da će u 
narednih nekoliko dana biti raspisano još nekoliko konkursa Fonda za razvoj. 
Oko 22 miliona dinara izdvojeno je za otpremnine za odlazak u penziju 
zaposlenih u osnovnim i srednjim školama, kao i u pokrajinskim organima u 
skladu s najavljenom racionalizacijom uprave.