> Izvor: matf
> Datum: 
> Rubrika: info_politika
> Naslov: OBEĆANJE TOMISLAVA NIKOLIĆA
> Članak:


Predsednički kandidat Srpske radikalne stranke Tomislav Nikolić izjavio je da 
će, ako bude izabran za predsednika, zamrznuti funkciju u stranci i da će 
radikali narednu izbornu kampanju morati da sprovedu bez njegovog učešća.
Nikolić je rekao da neće podneti ostavku na članstvo u stranci ako postane 
predsednik. "Nisam se bavio politkom da bih postao predsednik, nego da bi 
stranka napredovala, ali formalno će je voditi neko drugi", rekao je zamenik 
predsednika SRS-a agenciji Beta.
On je ponovio da nije razgovarao sa učesnicima prvog kruga izbora o eventualnoj 
podršci pred drugi krug i da to "nikada nije radio". "Očekujem podršku birača 
koji u ovom krugu nisu glasali za mene a u mojoj opciji pronalaze ono za šta su 
se borili glasajući za nekog drugog", rekao je kandidat SRS-a.
Dodao je da pri tom misli na glasače SPS-a, DSS-a, i veliki broj onih koji su 
glasali za Bogoljuba Karića i ocenio da se poziv glasačima da za nekoga glasaju 
obično ne poštuje jer "to nije presipanje iz suda u sud".
Na pitanje da li je moguća kohabitacija njega, kao predsednika, i vlade u kojoj 
nije zastupljena njegova stranka, Nikolić je naveo da je sve moguće "ako želite 
da sarađujete".
Kandidat SRSa je ocenio da aktuelna vlada "praktično više ne postoji" jer su 
Koštunicu izdali koalicioni partneri i da treba razgovarati o kohabitaciji kao 
opštem pojmu.
Kao tri osobine koje ga preporučuju za predsednika Srbije, Nikolić je naveo da 
je pošten, odan Srbiji i uporan.
Na pitanje koja su tri njegova najveća politička dostignuća, kandidat radikala 
je rekao da su to tri pobede na izborima - dva puta kao predsednički kandidat i 
jednom na parlamentarnim.      (Beta)