> Izvor: matf
> Datum: 
> Rubrika: info_politika
> Naslov: IZVEŠTAJ SPECIJALNOG IZASLANIKA KOFI ANANA ZA ANALIZU "MARTOVSKOG NASILjA NA 
> Članak:

KOSOVU"

Primena visoko ambicioznog seta standarda pre razgovora o statusu Kosova vidi 
se kao neostvarljiva Mora uslediti serija revizija standarda Beograd mora biti 
jedan od učesnika pregovora

SITUACIJU na Kosovu karakterišu sve veće nezadovoljstvo i frustracija. Sa 
stanovišta kosovske albanske većine, glavni uzrok nije međuetničke prirode već 
potiče iz onoga što se ispravno vidi kao ozbiljan nedostatak ekonomskih 
mogućnosti i odsustva jasne političke perspektive. Kao što je rekao jedan 
albanski student - "dali ste nam slobodu, ali ne i budućnost". Kosovski Srbi 
veruju - s punim pravom - da su žrtve kampanje da se njihovo prisustvo smanji 
na raštrkanu ruralnu populaciju.
Međunarodna zajdnica je bila potpuno zatečena nasiljem u martu. Ona je 
propustila - kako piše u izveštaju Kai Aidea do kojeg je došao "Danas" da 
pročita raspoloženje stanovništva i da razume dubinu nezadovoljstva većine i 
ranjivost manjina. Međunarodna zajednica s UNMIK na čelu, odavala je utisak da 
je u potpunom neredu, bez direktiva i unutrašnje kohezije. Kosovski Albanci 
sada, kako se čini, prihvataju da su "uradili suviše malo, suviše kasno" da 
zaustave nasilje u martu. Oni su razumeli da je nasilje oštetilo njihovu 
reputaciju i podršku u međunarodnoj zajednici. Sada moraju da učine ozbiljnije 
napore da ponovo uvere međunarodnu zajednicu i Srbe da će raditi na 
popravljanju štete izazvane nasiljem, kao i da će razviti značajnu lokalnu 
vladu, dajući Srbima veća ovlašćenja u oblastima gde imaju koncentrisanije 
stanovništvo i mehanizme koji će im omogućiti da zadrže i promovišu svoj 
identitet.
 Sadašnjoj politici "standardi pre statusa" nedostaje uverljivost. Primena 
visokoambicioznog seta standarda pre razgovora o statusu vidi se kao 
neostvarljiva. Sprovođenje standarda treba da se vidi kao integralni deo šire 
politike i da nastavi da usmerava napore da se Kosovo približi evropskim 
standardima, čak i posle zaključenja razgovora o budućem statusu.
Realnija politika standarda zasnovana  na prioritetima olakšala bi naše napore 
da mobilišemo pritisak i pošaljemo ubedljiviju poruku svima šta očekujemo od 
njih. Serije revizija standarda pod rukovodstvom SRCG i uz puno učešće Kontakt 
grupe mogle da se sprovedu pre zakazanog pregleda sredinom 2005.
Treći test odnosi se na pripreme za raspravu o budućem statusu. One ne mogu 
duže da se odlažu. Neće biti nijednog idealnog trenutka da se počnu takve 
pripreme - čak ni dobrog trenutka. Međutim, dok se može očekivati postepeno 
smanjenje međunarodnog prisustva na Kosovu, dotle će ekonomska situacija 
nastaviti da se pogoršava, a time će i rasti frustracije i nezadovoljstvo na 
Kosovu. Što skorije stavljanje na dnevni red pitanje budućeg statusa izgleda - 
kad se sve razmotri - bolja opcija i verovatno je neizbežno.