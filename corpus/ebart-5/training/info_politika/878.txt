> Izvor: matf
> Datum: 
> Rubrika: info_politika
> Naslov: Šta međunarodna zajednica očekuje od srpske vlasti
> Članak:


Beograd upozoren da ne širi lažni optimizam povodom pregovora sa EU

- Dostavite lokaciju na kojoj se krije Ratko Mladić glavnoj haškoj tužiteljki 
Karli del Ponte i imate nastavak pregovora za pridruživanje u EU - preneo je 
vlastima u Beogradu, kako saznaje "Blic", američki ambasador za ratni zločin 
Džon Klint Vilijamson stav glavne haške tužiteljke. 

- Ne mogu to komentarisati. Jedino mogu ponoviti da je kriterijum isti kao što 
je bilo i sa Hrvatskom. Hapšenje i transfer u Hag, ukoliko je Mladić u Srbiji, 
ili lokacija, ako se nalazi van države - kaže za "Blic" Anton Nikiforov, 
portparol haške tužiteljke.
Vilijamson je upozorio naše vlasti da ne šire optimizam povodom nastavka 
pregovora bez pokrića. On je preneo, nakon razgovora sa glavnom haškom 
tužiteljkom, da Del Ponteova ne traži da Mladić bude odmah uhapšen, već dokaze 
o lokaciji na kojoj se skriva i da bi u tom slučaju mogli da očekuju njen 
pozitivan izveštaj, čime je uslovljen nastavak pregovora. 
Ukoliko je tačno da nadležni u Srbiji ne znaju gde se krije Mladić, preostalo 
im je još sasvim malo vremena da dođu do te informacije. Sastanak evropske 
trojke sa vlastima u Beogradu zakazan je, saznaje "Blic", za 29. septembar kada 
će biti razmatrano pitanje sprovođenja akcionog plana. Do tog datuma Del 
Ponteova bi trebalo da sastavi izveštaj o saradnji sa Tribunalom. U dosadašnjim 
svakodnevnim izveštajima, saznaje "Blic" iz izvora bliskih Tribunalu, 
tužiteljki nije prosleđen niti jedan koristan podatak vezan za lociranje 
Mladića i u Tribunalu veruju da je akcioni plan smišljen samo kako bi vlasti u 
Srbiji dobile na vremenu.
- U Tribunal stižu sasvim beskorisne informacije vezane za Mladića, poput tih 
da se služba sastala sa nekim... To ukazuje da od sprovođenja akcionog plana 
nema ništa i da je reč o čistom zamajavanju. Vlasti u Srbiji, kao što je Del 
Ponteova rekla, mogu u roku od 24 časa da isporuče Mladića, koji se krije u 
Srbiji, kada bi to htele. Ukoliko sve ostane na tome, ocena Del Ponteove biće 
negativna - tvrdi izvor "Blica".