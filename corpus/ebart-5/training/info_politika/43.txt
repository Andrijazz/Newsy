> Izvor: matf
> Datum: 
> Rubrika: info_politika
> Naslov: Predsednik Pokreta za demokratsku Srbiju Momčilo Perišić, koji je optužen za 
> Članak:

špijunažu, izjavio je juče da mu je stalo da se taj problem razreši pred 
"profesionalnim sudom", koji nije pod političkim uticajem.
Perišić je na konferenciji za novinare istakao da mu je veoma stalo, kao i 
svakom normalnom čoveku, da se taj problem razreši pred kompetentnim, 
nepristrasnim, nezavisnim i časnim sudom, koji nije pod uticajem političkih 
struja ili sredstvo političkih obračuna.
On je rekao da je protiv njega izmišljena i konstruisana afera, koja se dozira 
po meri dnevnih političkih potreba.
Predsednik PDS nije želeo preciznije da komentariše da li bi se ponovo pozvao 
na poslanički imunitet, ukoliko bi vojni sud ponovo pokrenuo optužnicu.
Perišića je vojna služba bezbednosti uhapsila 14. marta prošle godine u jednom 
motelu u okolini Beograda, zajedno sa jednim američkim diplomatom. Protiv njega 
je podignuta optužnica zbog odavanja vojnih i državnih tajni.
On je 9. aprila u pisanom obliku izjavio Vojnom tužilaštvu, sudstvu i 
pravobranilaštvu i Saveznoj skupštini da se odriče imuniteta, kako bi se to 
pitanje što pre razrešilo.
Uoči pokretanja postupka, Perišić se ipak pozvao na imunitet poslanika u 
tadašnjem Veću republika Savezne skupštine. Nedavno je izabran i za poslanika u 
Skupštini državne zajednice Srbija i Crna Gora i ponovo ima imunitet.
(Tanjug)