> Izvor: matf
> Datum: 
> Rubrika: info_politika
> Naslov: SRBI IZ ORAHOVCA I VELIKE HOČE OPTIMISTI UOČI DIJALOGA BEOGRAD - PRIŠTINA
> Članak:


Hteo bih da i moja deca mogu slobodno da idu u školu - kaže Sava Mihajlović iz 
Velike Hoče. Hoćemo da znamo da li da idemo ili da ostanemo, kaže Zdravko Antić 
iz Orahovca

ORAHOVAC, (Beta) - Preostali Srbi u Orahovcu i Velikoj Hoći pozdravljaju najave 
početka dijaloga Prištine i Beograda i od razgovora očekuju poboljšanje svog 
položaja i slobodu kretanja.
 Direktor Gimnazije u Orahovcu Savo Garić od dijaloga očekuje boljitak i 
albanskoj i srpskoj populaciji, posebno za mlađu populaciju.
"Mladi očekuju da bolje žive, da rade i imaju posao, da ojača privreda i da se 
na ovom polju nešto postigne i krene napred. Koliko će ovo pozitivno uticati na 
ostalo, ostaje da se vidi", rekao je Garić, dodajući da "sve zavisi od 
političkih predstavnika srpske i albanske strane".
"Od dijaloga najpre očekujemo da znamo gde smo mi koji smo ostali na Kosovu. Ni 
posle četiri godine nemamo slobodu kretanja i treba da nam kažu da li da 
ostanemo ili odemo", kaže Zdravko Antić iz Orahovca.
 Sava Mihajlović iz Velike Hoče od prestojećeg dijaloga Prištine i Beograda 
očekuje da se preostalim Srbima u pokrajini "omogući pre svega sloboda 
kretanja".
"Da moja deca mogu slobodno da izlaze, kreću se i žive kao i njihovi vršnjaci. 
Da radim slobodno a ne sa strepnjom da odem na posao", objašnjava Mihajlović.
"Krajnje je vreme da se ovaj status kvo pokrene sa mrtve tačke kako bismo svi 
na Kosovu živeli bolje. Trenutno nam je najpotrebnija sloboda kretanja a bez 
toga živimo kao ptice u kavezu", precizirao je Stevan Lukić iz Orahovca.
Jedan od onih koji ne veruje da će pregovori doprineti boljem životu na Kosovu 
je Živko Grković, predratni direktor jedne od orahovačkih firmi i bivši 
poslanik Skupštine Srbije.
"Ne verujem da će najavljeni dijalog preko noći dati neke konkretne rezultate. 
Jedino ako i srpske i albanske političke lidere neko ne zatvori, dok se ne 
dogovore kao što je to svojevremeno uradio Klinton u Dejtonu sa Miloševićem, 
Tuđmanom i Izetbegovićem", kazao je Grković.
On je dodao da je za to da se žitelji Kosova "više ne pitaju ko su i šta su, 
nego šta i koliko mogu da rade.