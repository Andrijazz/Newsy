> Izvor: matf
> Datum: 
> Rubrika: info_politika
> Naslov: DANAS SE U HAGU NASTAVLjA SUĐENjE  ŠEŠELjU
> Članak:


Sudsko veće Alfonsa Orija krajem prošle nedelje Šešelja pismeno
pozvalo da se izjasni da li će doći u sudnicu ali on nije odgovorio

Početak suđenja lideru Srpske radikalne stranke Vojislavu Šešelju pred Haškim 
tribunalom zakazan je za danas, ali nije izvesno da li će se u sudnici pojaviti 
optuženi, koji od 11. novembra štrajkuje glađu, odbija da uzma lekove i samo 
pije vodu. 
Šešelj je optužen za zločine nad nesrbima u Hrvatskoj, Vojvodini i BiH. 
Sudsko veće Alfonsa Orija, krajem prošle nedelje, Šešelja je pismeno pozvalo da 
se izjasni da li će doći u sudnicu, ali on nije odgovorio. 
Ukoliko se Šešelj ne pojavi u sudnici, sudsko veće može da odluči da odbranu 
privremeno zastupa "branilac u pripravnosti" Dejvid Huper. 
Za danas ujutru, veće je zakazalo pretprocesnu konferenciju na kojoj bi trebalo 
da budu utvrđeni i poslednji proceduralni detalji suđenja. Zatim bi, kako je 
planirano, suđenje trebalo da počne uvodnom rečju tužiteljke Hildegard-Erc 
Reclaf. Prema rasporedu koji su utvrdile sudije, Šešelj bi sutra, 28. novembra, 
imao priliku da se sudu obrati "izjavom optuženog". 
Međutim, optuženi se prošle nedelje nije pojavio na statusnoj konferenciji, 
obrazlažući da je "suviše slab", da mu "glas nije snažan koliko bi želeo" i da 
ne bi mogao da podnese prevoz do sudnice. "Neću doći. Oni su svi idioti ako 
misle da ću doći", poručio je on sudijama preko posrednika, prenosi Beta. 
Sudije su ocenile da je to "remetilačko ponašanje" bez obzira na to da li je 
posledica fizičkog stanja koje je Šešelj "sam sebi nametnuo" ili njegove 
odluke. Na raspravi koja je nastavljena, odbranu je zastupao "branilac u 
pripravnosti" Huper. 
Poslednji put kada je bio u sudnici, 8. novembra, Šešelj je, odgovarajući na 
pitanje sudije da li je spreman za proces, izjavio da je bio spreman za suđenje 
od dana kada se dobrovoljno predao, 24. februara 2003. 
On je najavio da će tokom procesa pobijati navode optužnice da je "govorom 
mržnje" počinio krivična dela. 
Tri dana kasnije i neposredno pošto su u Srbiji raspisani parlamentarni izbori, 
Šešelj je u subotu, 11. novembra, počeo da odbija hranu u pritvoru tribunala u 
Sheveningenu. 
Kao zahteve za prekid štrajka, on je preko svoje partije istakao ukidanje 
ograničenja koje je sud nametnuo na posete njegove supruge; registrovanje 
pravnih savetnika po njegovom izboru; dostavljanje svih dokumenata na srpskom 
jeziku i na papiru i uklanjanje iz postupka "branioca u pripravnosti" Hupera. 
U međuvreme, tribunal je Šešelja obavestio da je istekla važnost odluke da na 
mesec dana posete njegove supruge budu pod strožim nadzorom, uvedene zato što 
je on navodno supruzi prenosio poverljive podatke u vezi sa zaštićenim 
svedocima. 
On je ostale zahteve više puta ranije iznosio u sudnici, ali mu je tribunal 
uvek odgovarao da su oni rešavani u skladu sa pravilima suda. 
Po pravilima, pravni savetnici moraju ispunjavati uslove propisane za branioce, 
odnosno moraju biti kompetentni i govoriti jedan od zvaničnih jezika. 
Tužilaštvo i sud su, prema pravilniku, obavezni da optuženom dokumenta 
dostavljaju na "jeziku koji on razume", bilo u elektronskoj formi, bilo na 
papiru. Apelaciono veće tribunala odbilo je Šešeljevu žalbu na imenovanje 
engleskog advokata Hupera za njegovog "branioca u pripravnosti", javila je 
agencija Fonet.
Dokazni postupak optužbe trebalo bi da traje oko šest meseci, ukoliko bi se 
radilo pet dana sedmično, procenilo je tužilaštvo. Isto toliko vremena trebalo 
da dobije i optuženi za izvođenje svojih dokaza. Sudije o tome još nisu donele 
odluku.
Veće koje će suditi Šešelju čine predsedavajući sudija Ori, Patrik Robinson 
(Jamajka) i Frank Hepfel (Austrija).