> Izvor: matf
> Datum: 
> Rubrika: info_politika
> Naslov: Životni put
> Članak:


Predsednik Kosova I Metohije i nesumnjivi lider kosmetskih Albanaca dr Ibrahim 
Rugova rođen je 2. decembra 1944. godine u selu Crnce kraj Peći kao jedinac u 
imućnoj porodici. Ubrzo po rođenju je ostao bez oca, koga su Titovi partizani 
streljali "kao albanskog separatistu". Studirao je albansku književnost u 
Prištini, a doktorirao je u Parizu, na Sorboni kod Rolana Barta, na temu 
"Pravci i premise albanske književne kritike".
Prvu zbirku poezije objavio 1960. godine. Do 1969. godine bavio se književnom 
kritikom. Posle toga je bio urednik u studentskom časopisu na albanskom "Bota e 
re" (Novi svet) i "Ditiria" (Znanje) - od 1970. do 1971. godine. Od 1972. 
godine radi na Albanološkom institutu u Prištini, prvo kao asistent, a zatim 
kao profesor književnosti. Objavio je osam knjiga iz književne teorije, 
istorije i teorije kritike.
 U politiku ulazi 1988. godine kao predsednik Društva književnika Kosova, koje 
je bilo u neprestanom sukobu sa Udruženjem književnika Srbije. Bio je potpisnik 
"Apela 215" kosovskih intelektualaca koji su se 1989. godine izjasnili protiv 
amandmana na Ustav Srbije, zbog čega je isključen iz Saveza komunista 
Jugoslavije. Prelomni trenutak u Rugovinoj političkoj karijeri je 1889. godina 
i odluka Srbije da ukine široku autonomiju pokrajine, definisanu Ustavom SFRJ 
iz 1974. Do tada relativno nepoznati Rugova i prištinski profesor Fehmi Agani 
su inicirali potpisivanje čuvenog Apela 215 kosovskih intelektualaca protiv 
ukidanja autonomije, i nešto kasnije iste godine osnovali prvu političku 
partiju kosovskih Albanaca - Demokratski savez Kosova. 
Na ilegalnim izborima kosovskih Albanaca koje međunarodna zajednica nije 
priznala, održanim maja 1992. godine, kao lider DSK izabran je za predsednika 
nepostojeće "Republike Kosovo". 
U narednih nekoliko godina "vladao" je bez ikakvog protivljenja sa albanske 
strane, ali se polako udaljavao od kosovske stvarnosti i čak se, oglušujući se 
o upozorenja svojih kritičara, kandidovao 1998. na novim paralelnim izborima, 
koje su ostale albanske političke snage bojkotovale. Tih godina, Rugova i 
njegove pristalice uspostavili su, bojkotujući zvanične srpske institucije, 
paralelan sistem vlasti na Kosovu i Metohiji, kojim su, između ostalog, bili 
obuhvaćeni i školstvo i administracija. Zvaničnom Beogradu uvek se 
suprotstavljao polazeći od pretpostavke mirnog, nenasilnog otpora, zbog čega je 
u stranoj štampi prozvan "Gandi iz Prištine".
Iako je bio nominovan za Nobelovu nagradu za mir, koju nije dobio, osvojio je 
mnoštvo međunarodnih nagrada kao što su "Saharov", "Homo-Homini" koju mu je 
dodelila Fondacija "Čovek u nevolji" iz Češke, nagradu Minstera za mir i 
nagradu Katalonije, a proglašen je počasnim građaninom Venecije, Milana, 
Breše... što govori o njegovoj reputaciji na Zapadu.
Međutim, "Gandi iz Prištine" izgubio je uticaj tokom eskalacije oružane pobune 
protiv Beograda krajem devedesetih godina, a vodeću ulogu preuzeli su teroristi 
iz OVK. Godine 1998. pokušao je da pregovara sa Miloševićem, ali su mu članovi 
OVK oduzeli svaki legitimitet da govori u ime svog naroda. U februaru 1999. 
učestvovao je kao "drugi po značaju" na mirovnoj konferenciji u Rambujeu u 
okviru delegacije koju je predvodio lider OVK Hašim Tači. Rugova se do tada 
hvalio kako je zahvaljujući svojoj politici uspeo da izbegne rat. Međutim, rat 
je izbio već u martu iste godine, a prvih mesec dana NATO intervencije Rugova 
je proveo u Prištini, u kućnom pritvoru, "pod zaštitom srpske policije". 
Najteže trenutke u svojoj političkoj karijeri i gotovo potpuni gubitak 
kredibiliteta među kosovskim Albancima doživeo je u aprilu 1999. godine kada se 
pojavio u Beogradu pred kamerama RTS na Miloševićevom kanabetu, u zajedničkom 
pokušaju da izmole okončanje NATO napada na SRJ. Taj prizor mu je doneo prezir 
među Albancima, posebno kod pripadnika OVK i čak ga je diskreditovao u očima 
sagovornika sa Zapada. Ubrzo posle toga, Slobodan Milošević je dozvolio njegovo 
prebacivanje u Italiju, a odatle je otišao u Nemačku, gde je ostao do okončanja 
NATO intervencije.
Iako se smatralo da je nakon dolaska Kfora na Kosovo Rugova izgubio svoj uticaj 
među albanskim stanovništvom, njegov DSK pobedio je na izborima i 2001. i 2004. 
godine, što mu je omogućilo da postane i zvanični predsednik Kosova.
Bez obzira na to što su njegovi ciljevi i ciljevi bivših pripadnika OVK isti - 
nezavisno Kosovo - između njega i bivših gerilaca, a posebno Hašima Tačija, 
postoji višegodišnji animozitet. Zato se i bombe koje su bačene u dvorište 
njegove kuće nakon prvih izbora na Kosovu, održanih pod pokroviteljstvom 
međunarodne zajednice, smatraju posledicom animoziteta sa bivšim pripadnicima 
OVK. Imao je ženu i troje dece.