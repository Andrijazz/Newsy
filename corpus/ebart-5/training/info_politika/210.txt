> Izvor: matf
> Datum: 
> Rubrika: info_politika
> Naslov: Četiri asa (4): Vojislav KoŠtunica
> Članak:


Ako i ovaj put pobedi i ne uđe u vlast, glasači DSS-a će četvrti put dobiti 
poruku da je za Koštunicu možda prijatno glasati, ali nije delotvorno
Iako ga ovaj put očekuje neizvesna borba s radikalskom lakom konjicom (Vojska 
na Kosovu, tri dinara hleb), pokazaće se da će i četvrti put Vojislav Koštunica 
lakše pobediti na izborima nego što će zavladati Srbijom.
Prvi put još je bilo i najlakše. Iako je 2000. uoči septembarskog izlaska 
Miloševiću na crtu imao besprekornu procenu (rekao je: "Teško mogu da zamislim 
da Milošević može da pobedi, još teže da prizna moju pobedu"), njegov protivnik 
bio je iznutra toliko ruiniran da ga se više nije plašio ni general Pavković. 
Drugi put, dve godine kasnije, na izborima za predsednika Srbije, prepušten 
inerciji, Koštuničin štab pravi grešku: zavaran istraživanjima koja Miroljubu 
Labusu daju približno iste šanse kao njemu, Koštunica kao da ne primećuje prave 
probleme - apatične građane i Vladu Srbije, koja ne želi da ispred sebe vidi ni 
njega ni Labusa. Treći put, u decembru 2002. protiv Šešelja - svima je već bilo 
jasno da su predsednički izbori puko zamajavanje na hladnoći - ništa se više 
nije moglo učiniti, osim da se popije gorka čaša blamaže, prizna poraz i pređe 
u opoziciju.
Posle toga većina političara u Srbiji ili bi se povukla na neodređeno vreme, 
skrhana jedom i sindromom Kalimera, ili bi sve ono što misli da joj je pripalo 
na izborima pokušala da otme. Nije uradio ni prvo ni drugo. Zbog prvog nisu 
mogli da mu oproste neprijatelji, zbog drugog nisu mogli da mu oproste 
prijatelji. Od prijatelja se teže branio: "Lakše je, bar na kratke staze, 
varati u igri nego postizati rezultat poštujući pravila. Ali, kad naučite da 
poštujete pravila, a u državi su to zakoni, onda sve postaje stvarno, ne samo 
prividno jednostavno. To je stvar društvene svesti, a ne odlučnosti pojedinca, 
makar on bio i prosvećen, uvek je apsolutista."
Političar kome je oduvek bio draži osetljivi Grol, nego zaverenički Pašić; kome 
je brže išlo savladavanje državničke nego političke veštine (o "veštini" da se 
i ne govori); kome se zlurado pripisivalo da je pokazivao najviše strpljenja 
čekajući pad Miloševića - u jednom trenutku gotovo beznadežno pomiren da se 
izbori u Srbiji neće dogoditi pre kraja 2004. godine, Koštunica je pokazao 
strpljenje čekajući da Zoran Živković učini nešto sam sebi. Naravno, bilo mu je 
jasno da najveći uspesi u borbi za vlast Đinđićeve (kasnije Živkovićeve vlade) 
imaju u sebi ugrađen virus sopstevene propasti. Problem je, međutim, što je, 
čekajući Đinđića/Živkovića da stane i Koštunicu da krene, sve to skupo platila 
Srbija. Čekanje je opravdao: "Loša sredstva i ciljevi iz repertoara prethodnog 
režima mogu vas dovesti do toga da ostvarite nešto što uopšte nije bio vaš 
početni cilj. Da reprizirate nešto što su činili vaši prethodnici i vaši 
politički protivnici."
Međutim, još niko nije ušao u procenu štete: šta bi se dogodilo da je Koštunica 
pobedio na prošlogodišnjim predsedničkim izborima ili da se borio i izborio za 
svoj udeo u vlasti, da nije bio "sporovozan", kako je jednom primetio njegov 
savetnik Slobodan Samaryić. Ne zato što je Koštunca genetski odan reformama, 
ali makar podela vlasti u Srbiji ne bi dovela do takvog gubitka najvažnije 
godine tranzicije; Srbija bi imala malo više države, a malo manje razorne 
improvizacije; Zoran Đinđić bi možda preživeo jer ne bi imao apsolutnu vlast i 
ne bi bio apsolutni cilj; zemlja nikada ne bi došla u situaciju da pravi izbor 
između Čede i Tome.
Naravno, ovo nije priča o tome šta bi bilo da je bio Koštunica, već kako je 
Srbija u 2003. bila prisiljena da se suoči sa posledicama krajnjih konsekvenci 
revolucionarnog legitimiteta, koji je pobedio krajem 2002; kako je došla da joj 
jakobinski duh revolucionara odsudno podeli ljude, institucije, stvari, pojave 
na one koje nam rade posao i one koje ga rade njima; kako je platila koliko se 
plaća kada se početak demokratije oroči na vreme kada zavrnemo šiju poslednjem 
antidemokrati; kako je, na kraju, slobodna srpska inteligencija klicala 
vanrednom stanju kao čistilištu loše istorijske beskonačnosti ("divno, voziš se 
gradom, a nigde nijednog yipa sa zatamnjenim staklima").
Elem, da je, kojekude, pobedio na izborima i nije uzeo vlast, Karađorđe bi 
verovatno posekao nekoliko glava, sve dok ne bi ostao bez sopstvene, Miloš bi 
posekao samo jednu i odneo je Montgomeriju. Koštunica, sasvim izvan tog 
arhetipskog srpskog političkog dualizma, nije uradio nijedno. Eto razloga zbog 
čega svi nabeđeni borci za revolucionarnu demokratiju u Srbiji, beznadno 
zatvoreni u tu tipologiju, uoči ovih izbora jedu kupus, a gledaju u meso; eto 
rezona zašto svi - od Danijela Servera do Žarka Koraća - plaše svet pobedom 
Tome Nikolića kao političkog krila Al kaide, a oči ne skidaju sa Koštunice; eto 
razloga zašto svi borci za Srbiju do Tokija - od Tome Nikolića, preko haškog 
serkla, do Milorada Vučelića, onako sahranjuju živog Borisa Tadića, a sve se 
nadaju da će se u rupi naći mesta i za Koštunicu.
Koliko god prijatna pred biračima, ta Koštuničina pozicija posle izbora mogla 
bi da ga učini onom vrstom dežurnog namćora koji s jednima u vladu neće hteti, 
a s drugima neće imati dovoljno. Eto priče o čoveku kome neprijatelji žele 
sudbinu Buridanovog magarca - da bira hoće li u vlast uvesti Tomu i Vučelića 
ili Žarka i Tadića sa svim onim mirazom za koji ovaj poslednji veruje da ga se 
rešio onda kad je odlučio da olakša Nedi Arnerić.
Još jedan Koštuničin problem: pred ambasadama u Beogradu u koje srpski 
političari koji misle na budućnost svrate malo češće kad god ih pozovu i još 
ponekad, Koštunica ima tretman tipa na uslovnoj slobodi. Daleko, naravno, od 
toga da je tamo još uvek krivac za sve zastoje koji prate srpsku tranziciju, 
kao što je bio 2001. i 2002. godine, ali mera njegove prihvatljivosti, vrlo 
verovatno, biće spremnost da u vladu uvede Tadićeve demokrate.
"Na mene je teško vršiti pritisak", rekao je Koštunica pošto je prošle nedelje 
objasnio Solani, koji je došao da predloži koaliciju DSS - G17 plus - DS, kako 
buduću vlast zamišlja sa jednakom distancom prema Miloševiću i demokratama. 
Nije tu, dakle, problem što je Koštunica malo veći nacionalista za ukus 
levičara Solane, nije problem ni što se po Bosni druži sa sumnjivim partijskim 
naslednicima Radovana Karayića, nije problem čak ni što na pomen Haga kaže da 
pod tu stvar "treba staviti crtu". Problem je da, kao što u srpskoj politici 
postoji ta podela na miloševce i karađorđevce, ona postoji i u zapadnom 
shvatanju srpske politike. Dakle, ako predsednik vlade bude Zoran Živković, 
Solana precizno zna šta treba da radi. Isto ono što je radio prethodne tri 
godine. Ako pobedi Toma Nikolić, stvar je još jasnija. Ono što je radio 
prethodnih deset. Ali šta će ako pobedi Koštunica: tip koji ti ne da sve što 
tražiš, a ti mu ne možeš zapretiti Hagom, tip kome ne možeš a da ne priznaš da 
je demokrata, a najradije bi mu zavrnuo šiju, tip od koga bi da uzmeš, a on ti 
ne duguje dovoljno.
Šta da radiš s takvim? Da ga otkačiš. Već si ga jednom otkačio pa si dobio Čedu 
i Tomu. Da ga prihvatiš? Već si ga jednom prihvatio, pa si na leđima dobio 
Karlu.
Koštuničini protivnici, svesni da je s njim teško, a bez njega teže, idealnu 
varijantu vide da izbori završe tako da u trouglu DSS, G17 plus, DS, ovi prvi 
ne budu najjači. Te želje osetljivo je pročitala jedna agencija za 
objavljivanje rejtinga očitavajući kako će Labusovi i Tadićevi osvojiti trećinu 
glasova (21+12 odsto). Da li se to protiv Koštunice ponovo vodi kampanja? Ni 
slučajno, tek će da se vodi. Posle izbora.
Naravno, ima tu rešenje. Da kaže: a zašto oni onda ne bi pravili vladu bez 
njega, ionako su pokazali da vole da su u vlasti, a on da mu nije mrsko kad je 
u opoziciji. ("DSS je uvek imao na umu iskustvo, tradiciju i primer koji je 
davala Demokratska stranka Davidovića i Grola. Oni su imali isti stav - bolje 
je biti čist u opoziciji nego prljav u vlasti.")
Tu je jadac. Koštunica će, gotovo izvesno, na izborima ili osvojiti najviše 
glasova ili najviše glasova među onima koje na Zapadu vide kao poželjne 
učesnike u vlasti. I to je poslednji put. Naime, ukoliko ni ovaj put ne osvoji 
vlast, deesesovski glasači četvrti put će dobiti poruku da je za njega možda 
prijatno glasati, ali nije delotvorno. Šta mislite zašto Tomi Nikoliću curi s 
usana pri pomenu takvog raspleta?
Ni Koštunica, naravno, pokazalo se to već toliko puta, nije daleko od ideje da, 
ako ne bude po njegovom, neće biti nikako. Problem je, međutim, sledeći. I ovaj 
put Srbija će glasati za desnicu (DSS, radikale, monarhiste, batićevce, 
kik-boksere...), kojoj se smeši nekih 2,5 miliona glasova. Skandal! Baš 
nastrano u zemlji u koju je Del Ponte do juče ulazila kao u "Merkator", koja 
nema južnu granicu, koja ne zna u kojoj će državi živeti za dve godine, koja 
nema grb, himnu, zastavu.
Koštunica je, međutim, u kampanji propustio da uđe u oštar klinč sa radikalima 
instinktivno šireći front prema demokratama iako su ti glasovi odavno 
podeljeni, iako između te dve grupe već godinu dana postoji Labusova partija, 
formirana da bude prihvatilište za razočarane tadićevce. Odatle je malo 
verovatno da će Nikolić vratiti Koštunici baš sve one glasove koje je posudio 
na poslednjim predsedničkim izborima. Sve to znači da, osim u svojoj 
državotvornosti, Koštunica tragično propušta sve šanse i pozive da se nametne 
kao lider tog ogromnog biračkog tela, da umiruje njegove strahove i vodi ga 
prema jednoj smirenijoj političkoj priči. Taj problem nije političke već 
psihološke prirode: to biračko telo hoće lidera, i kada u Koštunici vidi 
nelagodu i opiranje da to bude, ide dalje. "Jedan broj ljudi me je podržao 
prosto zato što je u njihovim glavama postojao posle toliko decenija i sindrom 
vođe i oportunizam, i sve se to izmešalo. Posle izvesnog vremena videlo se da 
meni nije potrebna takva podrška za odluke koje donosim i poteze koje vučem", 
objasnio je sam Koštunica šta je ta vrsta birača od njega želela i šta on nije 
mogao da joj pruži.
S druge strane, kabinetski intelektualac koji je više trenirao principe nego 
mehanizme, Koštunica na neki način prezire organizaciju ili bar ima strah od 
njenog pretvaranja u sopstvenu suprotnost. Zato u njegovoj partijskoj okolini 
nikada nije bilo mesta za nekog komplementarnog, antipodnog, toliko potrebnog 
bilo kakvoj organizaciji, za nekog Šešeljevog Nikolića, čak ni za Đinđićevog 
Tadića. Svi Koštuničini ljudi, reći će ovih dana jedan njegov kritičar, bave se 
istim stvarima kao on samo na mnogo nižem nivou. Odatle tehnokratski zlobnici 
kažu da će DSS, ako pobedi na izborima, imati bar šest kandidata za ministra 
pravde i nijednog za sva druga mesta.
Sve Koštuničine političke strahove tog tipa, nažalost, potvrdio je sam Zoran 
Đinđić svojom tragičnom ne samo životnom nego i političkom sudbinom. Zato on ne 
beži od organizacije koliko od iskušenja da ona postane bezdušna mašina koja 
melje; on ne beži od konkurencije, već od iskušenja ljudi koje iz svog 
profesionalnog i političkog ugla neće moći do kraja da shvati; on ne beži od 
krupnog kapitala, tog suštinskog obeležja zapadne desnice, već od onoga u šta 
taj savez politike i kapitala može da preraste; on zato svoje kompromitovane 
saradnike radije brani govoreći da su pošteni, nego da su sposobni. ("LJudi na 
razne načine rade, nekada bliže stranci, nekada dalje stranci, ostaju verni 
njenoj politici, ali ni za jedno od tih imena se ne vezuje novac, Maršalska, 
Sejšelska ostrva, nemate sve to što je pratilo korupciju u Vladi Srbije. E, to 
je crta.")
Koliko god da je taj puritanizam Koštunicu snažno ograničio u izboru saradnika, 
toliko mu je, sa druge strane, to zatvaranje očiju pred drvećem omogućilo da 
sačuva kristalnu sliku šume, jasnu državotvornu viziju Srbije, kojom se nijedan 
drugi političar ne može pohvaliti. I taj izostanak gomile fragmenata, tih 
sitnica neophodnih za svakog političara koji stremi vlasti, naspram širine i 
monolitnosti vizije, koje čine državnika, Koštunicu otvaraju kao čoveka koji je 
lakše savladao državničku nego političku veštinu. Zbog čega će, bez obzira na 
izbore, teško doći do vlasti, ali će, ako dođe, još teže s nje sići.