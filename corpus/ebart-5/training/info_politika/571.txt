> Izvor: matf
> Datum: 
> Rubrika: info_politika
> Naslov: BEOGRAD - Razgovori o konačnom statusu Kosova počeće najesen, a u Prištini, gde 
> Članak:

su uvereni da će najkasnije idućeg leta dobiti nezavisnost, uveliko se 
pripremaju za preuzimanje vlasti od Unmika.
Pitanje statusa, smatraju u Prištini, biće rešeno u roku od šest do devet 
meseci od početka razgovora, a najkasnije u decembru iduće godine kosovskoj 
javnosti se najavljuje usvajanje nove rezolucije u Savetu bezbednosti UN kojom 
će biti stavljena van snage Rezolucija SB UN 1244 iz 1999. godine.
U skladu s tim, prištinski dnevni list Zeri juče se bavio lokalnim izborima, 
koji bi trebalo da budu održani iduće godine. Prema saznanjima ovog lista, i 
Oebs, koji će organizovati izbore, priprema se za "poststatusni period", pa će 
građani na birališta izaći tek 2007. godine, da bi, o jednom trošku, birali 
svoje predstavnike u organima lokalne vlasti i parlamenta. Te godine bi trebalo 
da budu održani redovni parlamentarni izbori. Kao drugi razlog za odlaganje 
lokalnih izbora navodi se potreba reorganizacije političkih partija koje će 
posle odluke o finalnom statusu imati jasniju perspektivu.