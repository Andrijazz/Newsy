> Izvor: matf
> Datum: 
> Rubrika: info_politika
> Naslov: BEOGRAD - Policija je juče uhapsila još dve osobe za koje se sumnja da su 
> Članak:

pomagale skrivanje Mladića. Privedena je Ljiljana Vasković i Marko Lugonja 
penzionisani oficir vojske RS. Oni su juče saslušani pred istražnim sudijom 
Drugog Opštinskog suda, Draganom Nešićem, koji je doneo rešenje o sprovođenju 
istrage i odredio im pritvor od 30 dana. Ljiljana Vasković je, kako saznajemo, 
bila zaposlena kao civil u kadrovskom odeljenju vojske RS na čijem čelu se 
nalazio Jovo Đogo, koji je od početka godine u pritvoru zbog sumnje da je 
pomagao skrivanje Mladića. Kako nezvanično saznajemo, ona je juče u policiji 
priznala da je Ratko Mladić jednu noć prespavao u njenom stanu. Ljiljana 
Vasković inače je i pre mesec dana privođena zbog sumnje da je u leto 2002. 
primila Mladića na prenoćište, ali je odmah puštena. Ljiljana je majka Tatjane 
i Bojana Vaskovića koji su iz istih razloga uhapšeni u utorak. Njima je, kao i 
Borislavu Ivanoviću, određen pritvor od 30 dana. Kako saznajemo, svo troje su 
studenti. Oni su, navodno, za haškog optuženika nabavljali hranu, kartice za 
mobilni telefon i omogućavali prevoz do različitih lokacija. Nebojša 
Milosavljević, advokat brata i sestre Vasković i Ivanovića nije želeo da priča 
o slučaju, pravdajući se da je "državna tajna", osim da je uložio žalbu na 
rešenje o određivanju pritvora, a isto je učinio i Aleksandar Vujačić advokat 
Ivanovića.
Za sve privedene zajedničko je da su već saslušavani u svojstvu svedoka u 
istrazi koja se vodi protiv petorice, već pritvorenih Mladićevih jataka Jova 
Đoga, Saše Badnjara (kojem je Vrhovni sud Srbije juče produžio pritvor), Ratka 
Vučetića i Stanka i Predraga Ristića. Protiv Ivanovića, čija je majka Milena 
rođaka Jova Đoga, vodi se i istraga zbog falsifikovanja karata Gradskog 
saobraćajnog preduzeća "Beograd". Svi se nalaze i na spisku Vojno-bezbednosne 
agencije od 50 pomagača, pa se narednih dana očekuje još privođenja. Istražni 
sudija Dragan Nešić koji vodi istragu nije želeo da daje izjave novinarima ovim 
povodom. Inače slučaj je proglašen za državnu tajnu.