> Izvor: matf
> Datum: 
> Rubrika: info_politika
> Naslov: ODGOVOR BOGOLJUBA KARIĆA NA IZJAVU POTPREDSEDNIKA G17 PLUS
> Članak:


Ako Mlađan Dinkić od mene traži saglasnost da bi me opljačkao, nikad je neće 
dobiti, kao što je nisu dobili ni oni pre njega, kaže prvi čovek BK kompanije

BEOGRAD - Na optužbe potpredsednika G17 plus Mlađana Dinkića, prvi čovek BK 
kompanije Bogoljub Karić odgovorio je juče takođe saopštenjem u pisanoj formi.
"Ne može se politički legalitet u demokratskoj Srbiji tražiti u konstruisanim 
napadima na medije, političke protivnike, neistomišljenike, srpsku vladu ili 
kompanije, koje po mišljenju malih političkih Musolinija nisu sa iste strane 
interesa i ciljeva G17 plus", kaže se u saopštenju Bogoljuba Karića i dodaje:
"Istorija napada Mlađana Dinkića i Miroljuba Labusa na BK grupu je duga, puna 
proizvoljnosti, histerije i želje za njenim uništenjem. Svoj navodni moralni 
kredibilitet Mlađan Dinkić je tražio u neodržanom obećanju da će naplatiti 8,3 
milijardi nemačkih maraka ekstraprofita, i nikada srpskoj javnosti nije pružio 
uverljivo objašnjenje u čije džepove je otišao toliki novac.
Mlađan Dinkić nekontrolisano vređa srpske medije, tvrdeći da su pod kontrolom 
krupnih kompanija. Zar se sa isto toliko osnovanosti ne može reći, da G17 plus 
kontroliše sebi naklonjene medije, voditelje i kolumniste koji njih podržavaju. 
Hoće li svaka kompanija koja ne finansira G17 plus, biti dodatno oporezovana? 
Iz kojih to vremena potiče praksa da svaka novina koja kritikuje G17 plus treba 
da bude ugašena, a da svaki građanin koji nije za njih glasao ostane bez posla. 
Kada će Srbija već jednom da izađe iz takvih zlih vremena?
Ako je demokrata, nijedan srpski političar ne može da preti u ime zakona pre 
nego što on iznese svoj sud i da će u ime nekih viših ciljeva nekoga 
opljačkati, zatvoriti mu poslove i prodati imovinu? Zar iko to danas u Evropi 
radi? Samo bivši guverner Dinkić na pljačkanju tuđe imovine pokušava da napravi 
kratkotrajni politički kapital. Kakve je prirode stranka koja tvrdi da zakoni 
vrede samo za određene ljude i njihove kompanije?
BK grupa se nikada nije bavila problemom Nacionalne štedionice. Građani Srbije 
pamte da je srpska vlada u decembru naložila Narodnoj banci i nadležnim 
institucijama da sprovedu istragu o ovom slučaju.
Ako su radnici BK grupe u vreme prošlog režima fizički branili svoja radna 
mesta pred policijom i korumpiranim sistemom, koji je otimao Mobtel, Banku i BK 
televiziju, zar ja danas kao vlasnik kompanije u ovakvoj Srbiji, nemam prava da 
svim svojim sposobnostima branim svoje imanje i svoje ljude. Pljačkanjem BK 
grupe niko više u Srbiji neće moći da pravi lažni politički rejting i 
diktatorski politički program.
Da bude jasno i srpskoj javnosti i Dinkiću: BK grupi je stalo da Srbija što pre 
dobije stabilnu i demokratsku vladu. Svi gledaoci znaju kako se BK  televizija 
ponašala u predizbornim i posleizbornim danima. Lideri svih stranaka takođe 
znaju sa koliko je profesionalnog sluha naša televizija vodila računa o 
ravnopravnoj zastupljenosti i ravnoteži svih političkih opcija. To je najbolji 
odgovor političkom potkazivanju, da je BK grupa umešana, bilo u sastavljanje 
srpske vlade, bilo u onemogućavanje političkog dogovora. Za našu kompaniju, 
srpska vlada predstavlja većinsku političku opciju, koju su građani Srbije 
izabrali. A da li G17 plus priznaje glas naroda, ili pokušava da njime 
manipuliše?
Ako od mene Dinkić traži saglasnost, da bi me opljačkao, nikada je neće dobiti 
- kao što je nisu dobili ni oni pre njega. Ako pokušava da nas zaplaši, 
uzaludno mu je - kao i onima pre njega. Ako razbojnički obećava podelu "plena" 
od Mobtela, pre nego što zakon izrekne svoj sud - on ne poštuje ni zakon, ni 
ustav, ni građanske slobode, ni tržište, za koje se navodno zalaže. Dinkić je 
šesta generacija srpskih političara koji dolaze i nestaju, a BK grupa, uprkos 
takvima, ostaje", kaže Karić.