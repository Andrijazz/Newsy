> Izvor: matf
> Datum: 
> Rubrika: info_politika
> Naslov: BEOGRAD - Propala inicijativa da skupština preispita rad Vlade Srbije dovela je 
> Članak:

do novog prepucavanja između DS i DSS.
- Vlada Vojislava Koštunice uverena je da ima fantastičnu podršku samo zato što 
su uspeli da unutar Skupštine naprave evoju računicu - oglasio se ćutljivi 
Dragoljub Mićunović, predsednik Političkog saveta Demokratske stranke. 
Ponavljajući da DS ne želi u Vladu Srbije, Mićunović tvrdi da nijedna strana u 
tom predlogu nije bila iskrena, te da nijedna stranka takvu mogućnost nikada 
nije ozbiljnije razmatrala.
- Razlog je prost. To je sadašnji splet veza i moći, s mnogo interesnih 
razloga. Povremenom pričom, koja dolazi iz redova pojedinih stranaka vladajuće 
garniture, žele se dve stvari: prvo, da se stvori utisak da su oni 
konstruktivni, a da DS neće da učestvuje u vlasti, i drugo, da javnost misli da 
se ne zna šta DS zapravo hoće, da bi oni produžili svoju politiku - kaže 
Mićunović i dodaje da promena sadašnjeg stanja ne odgovara stankama u vladi. 
Prema njegovim rečima, sve članice koje su sada u koaliciji imaju vrlo jasne 
interese i račune,
tako da je priča o ulasku demokrata u vlast samo povremeno smišljeni marketing, 
kako bi uznemirili DS.
- Ne pada nam na pamet da budemo "ikebana" nekoj drugoj stranci, koja je tri 
puta manja od nas - poručio je Mićunović. Govoreći o parlamentarnoj matematici, 
prvi predsednik DS naglašava da Skupštinu Srbije kontroliše nekoliko ljudi. 
Mićunović je precizirao da poslanici u republičkoj Skupštini zavise od 
partijskih šefova, preko kojih vlada kontroliše ceo parlament. Predsednik 
Političkog saveta upozorava manjinsku vladu podsećajući ih da zbog teškoća u 
rešavanju ekonomskih problema, pa samim tim i pritisaka javnosti, pucaju odnosi 
u koalicijama. S druge strane, Dragan Šormaz, funkcioner DSS, tvrdi da njegova 
stanka ni na koji način ne želi da ugrozi kohabitaciju dvojice predsednika 
vlade i Srbije.
- Nije tu reč o trpeljivosti ili netrpeljivosti. Jednostavno, DS je taj koji je 
posle ponovnog izglasavanja poverenja vladi u ovom parlamentu shvatio da 
Koštuničin   kabinet iza sebe ima čvrstu podršku 131 poslanika i da može da 
radi do kraja mandata. Njihov problem nije vlada, već to što rejting stranaka 
koji je čine, a naročito DSS, sve više raste, a rejting DS pada. Pre samo 
nekoliko meseci oni su imali gotovo 30 odsto podrške, a sada su, po svim 
istraživanjima, skliznuli na 21 procenat - tvrdi Šormaz. Na Mićunovićeve 
kritike on uzvraća tvrdnjom da se demokrate nimalo nisu promenile, te da su 
džabe izbacivali Čedomira Jovanovića iz stranke kad se na isti način ponašaju i 
Dragan Šutanovac i Milan Marković u Skupštini Srbije.