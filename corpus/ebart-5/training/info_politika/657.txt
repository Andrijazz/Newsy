> Izvor: matf
> Datum: 
> Rubrika: info_politika
> Naslov: AMBASADOR SCG U BiH DEMANTUJE "DNEVNI AVAZ"
> Članak:


SARAJEVO - Ambasador SCG u Sarajevu Stanimir Vukićević demantovao je juče 
pisanje "Dnevnog avaza" da je navodna magla na aerodromu u Banjaluci bila samo 
izgovor za otkazivanje posete srpskog premijera Vojislava Koštunice Republici 
Srpskoj.
Pravi razlog je, prema pisanju ovog sarajevskog lista, to što poseta navodno 
nije bila  na vreme najavljena, pa je Državna granična služba BiH odbila da 
dozvoli ulazak u BiH avionu Vlade Srbije.
Vukićević, međutim, tvrdi da je prvo zatražena dozvola za prelet, a kad je 
dobijen ovaj papir u MIP BiH poslata je nota o dolasku delegacije i njenom 
sastavu.
- Jedini razlog otkazivanja posete je magla na aerodromu u Mahovljanima - kaže 
Vukićević za "Novosti". - Tačno je da je u Banjaluci bio sunčan dan, ali je 
aerodrom udaljen 16 kilometara. Ako ne veruju meni, koji sam od 10 do 13 časova 
bio tamo da je bila gusta magla, to mogu da potvrde i novinari i snimatelji 
koji su bili na aerodromu i čekali da snime protokol.