> Izvor: matf
> Datum: 
> Rubrika: info_politika
> Naslov: SPO položio venac ispred Skupštine SCG
> Članak:


BEOGRAD (Beta) - Delegacija Srpskog pokreta obnove položila je juče venac 
ispred Skupštine Srbije i Crne Gore, na mestu gde je, za vreme demonstracija te 
stranke, 1. juna 1993. godine ubijen policajac Milorad Nikolić.
"Režirano ubistvo Milorada Nikolića tadašnja vlast je iskoristila za brutalnu 
policijsku akciju protiv SPO, kada je u noći između 1. i 2. juna 1993. uhapšeno 
i pretučeno nekoliko desetina demonstranata, a među njima i predsednik SPO Vuk 
Drašković i njegova supruga Danica", navodi se u saopštenju SPO.
Vuk i Danica Drašković su tada u zatvoru proveli 45 dana, a pušteni su pod 
pritiskom domaće i svetske javnosti.
SPO izražava nezadovoljstvo zbog toga što državne vlasti još nisu otkrile ubicu 
policajca Nikolića, i drugih koji su "životom platili borbu za demokratsku 
Srbiju". "Bezdušni odnos sadašnjeg režima prema tim žrtvama neprolazna je 
optužnica", ocenio je SPO.