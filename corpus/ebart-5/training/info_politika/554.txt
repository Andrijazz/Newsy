> Izvor: matf
> Datum: 
> Rubrika: info_politika
> Naslov: VUK DRAŠKOVIĆ NA GLAVNOM ODBORU SRPSKOG POKRETA OBNOVE, O KOSOVU, HAGU I SCG
> Članak:


Moramo se tući za Kosovo. U toj diplomatskoj i političkoj bici se mora 
učestvovati. Opasno zaoštravanje odnosa Srbije i Crne Gore

BEOGRAD - Ne postoji ni jedna srpska politička ruka koja će potpisati dokument 
o nezavisnosti Kosova. To stalno poručujem svuda u svetu. Rešenje se mora 
tražiti unutar formule - manje od nezavisnosti, više od autonomije, a to 
podrazumeva potpunu decentralizaciju, davanje srpskim enklavama prava da se 
potpuno samostalno politički organizuje, da budu povezane sa Srbijom, da se 
sadašnje granice Kosmeta ne menjaju - poručio je Vuk Drašković, lider Srpskog 
pokreta obnove na jučerašnjoj sednici Glavnog odbora ove partije.
Drašković je rekao da je "partija za Kosovo već počela, ali da se ona igra tako 
što Albanci vuku poteze i u svoje i u ime Srbije".
- Ako se tako nastavi, izgubićemo Kosovo. U bici za južnu srpsku pokrajinu mora 
se učestvovati. Tamošnji Srbi moraju da uđu u sve institucije političkog 
sistema. NJihov glas se mora čuti. To je njihova obaveza i mislim da niko iz 
beogradskih  kabineta nema pravo da im komanduje i priča šta  da rade - istakao 
je Drašković.
Govoreći o stanju u državnoj zajednici i problemima na unutrašnjoj političkoj 
sceni, lider SPO navedo je da se Srbija sa Crnom Gorom, pored tunela u koji je 
ušla po pitanju Kosova, nalazi u tunelu u kome postoje haške prepreke, kao i 
prepreke u vidu ostataka starog režima.
- Ubeđen sam da iz tih tunela postoje izlazi, ali za to je potrebna politička 
mudrost. Postoji, međutim, realna opasnost da oni kojima ne odgovara taj izlaz, 
zaglave SCG u treći tunel, koji se već kopa - dramatično sukobljavanje Srbije 
sa Crnom Gorom. Mnogi žele da povećaju svoj politički rejting insistirajući na 
anticrnogorskim osećanjima u Srbiji i antisrpskim u Crnoj Gori. Ne smemo da 
dozvolimo da takve politike dobiju pun zamah. Plašim se tog tunela - kazao je 
Drašković.