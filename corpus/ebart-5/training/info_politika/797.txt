> Izvor: matf
> Datum: 
> Rubrika: info_politika
> Naslov: Kako što brže obezbediti vize
> Članak:


Od sledeće godine, biće lakše samo našim studentima u inostranstvu i naučnicima 
koji putuju u zemlje Evropske unije

Studenti koji studiraju u inostranstvu i naučnici koji putuju u zemlje EU već 
sredinom iduće godine izbeći će dugačke redove ispred ambasada evropskih 
zemalja i višednevno prikupljanje brojnih dokumenta koje podnose sa zahtevima 
za dobijanje vize. Ipak, da bi i ostali građani lakše dolazili do viza, i 
aktuelna vlada ali i prethodne vlade morale su da učine mnogo više. Srbija mora 
da ispuni mnoštvo uslova da bi za svoje građane obezbedila olakšice, a čini se 
da je to na zaleđu prioriteta Koštuničinog kabineta.
Od onoga što je postavljeno kao uslov za stavljanje na belu šengensku listu, 
Koštuničina vlada uradila je malo: potpisan je sporazum o readmisiji sa 
Francuskom (ostali sporazumi potpisani su tokom mandata prethodne vlade), 
usvojena je strategija za integrisano upravljanje granicom, a policija je 
počela preuzimanje granice sa Rumunijom, Mađarskom, Bugarskom. Sve drugo, a to 
je još čak 12 uslova, nije urađeno.
O lakšem dobijanju viza, i to ne za sve već samo za pojedine grupe građana, 
Vlada Srbije sa zemljama šengenskog sistema trebalo bi da se dogovori do kraja 
godine. Do tada će, kako za "Blic" kaže Tanja Miščević, šefica vladine 
Kancelarije za pridruživanje, naš tim pokušati da ubedi evropske partnere da 
vizne olakšice odobre i učenicima koji idu na ekskurzije, diplomatama, 
novinarima, predstavnicima nevladinih organizacija.
- Pokušaćemo da olakšamo dolaženje do viza ljudima koji idu na lečenje, ili na 
sahrane, kao i porodicama legalno zaposlenih u zemljama EU, sportistima i 
zaposlenima u preduzećima koja se bave međunarodnim transportom - kaže 
Miščevićeva za "Blic". 
Ipak, na putu do viznih olakšica Srbiji će od velike pomoći biti ispunjavanje 
političkih i tehničkih uslova, od izdavanja novih pasoša, preko donošenja niza 
zakona, do efikasnije kontrole migracije. Ona priznaje da su mnogi tehnički 
uslovi koje EU postavlja mogli i ranije da se ispune, poput donošenja zakona o 
strancima i o azilu. Ona ne opravdava otezanje sa ispunjavanjem uslova, ali 
kaže da je najveći problem nedostatak sredstava i kadrova.
Goran Svilanović, zvaničnik Pakta za stabilnost, kaže da "EU strogim režimom od 
sebe pravi tvrđavu čiji su zidovi čvršći od Berlinskog zida".
- Glavni argument tih zemalja su bezbednosne pretnje. To i ne čudi ako znamo da 
su svi osumnjičeni za ubistvo Zorana Đinđića imali šengenske vize. Dejan 
Milenković Bagzi čak je uhapšen u Grčkoj - zaključio je on.