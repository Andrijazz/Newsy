> Izvor: matf
> Datum: 
> Rubrika: info_politika
> Naslov: Goran Svilanović, ministar spoljnih poslova SCG, o odnosima sa EU i 
> Članak:

aktivnostima vlasti

BEOGRAD (Beta) - Evropska unija je reagovala blagovremeno i odlučno u podršci 
Beograda i ublažavanju ili eliminisanju ekonomskih posledica atentata na 
premijera Zorana Đinđića, izjavio je u intervjuu agenciji Beta ministar 
spoljnih poslova Srbije i Crne Gore Goran Svilanović.
Pored druge podrške, Srbija i Crna Gora uskoro će biti primljene u Savet 
Evrope, a idealan scenario za dizanje naše zastave u SE mogao bi da bude u 
prvih nekoliko dana aprila, rekao je Svilanović.
Što se tiče odnosa sa SAD, on je naveo da očekuje u aprilu normalizaciju 
trgovinskih odnosa, dok je budžetska pomoć (rok je ostao isti, polovina juna) 
uslovljena napretkom saradnje sa Haškim tribunalom, kao što je i ulazak u 
"Partnerstvo za mir" uslovljen tom saradnjom. Svilanović je ponovio odlučnost 
Vlade Srbije da ispuni svoje obaveze prema Haškom sudu.
- Akcije koje u ovom trenutku vode nadležni organi Vlade Srbije na presecanju 
organizovanog kriminala i istraga o ubistvu Zorana Đinđića verovatno će voditi 
i ka pronalaženju onih koji su optuženi pred Sudom u Hagu - istakao je 
Svilanović. Šef diplomatije SCG ocenio je i da "postoji razlika unutar i izvan 
EU kada je reč o oceni vanrednog stanja" u Srbiji.
- Međunarodna zajednica podržava odlučnost Vlade da se obračuna sa svima koji 
su doveli do ubistva i da se obračuna sa organizovanim kriminalom. Neke zemlje 
su tradicionalno više osetljive i podsećaju da te mere moraju biti u skladu sa 
zakonima i međunarodnim standardima. Dok god su mere usmerene protiv kriminala, 
a ne ugrožavaju ljudska prava, možemo računati na međunarodnu podršku. 
Uglavnom, svi su sa zadovoljstvom primili izjavu premijera Srbije Zorana 
Živkovića da bi mere mogle biti okončane do kraja aprila i nema dilema da bi to 
bio zadovoljavajući rok koji ne bi uticao na imidž naše zemlje - istakao je 
Svilanović. Na pitanje da li je opravdana bojazan da će čelni ljudi RDB iz 
vremena Slobodana Miloševića - Jovica Stanišić i Franko Simatović biti pušteni 
na slobodu po prestanku vanrednog stanja, Svilanović je odgovorio:
- Strah postoji, ali to pitanje treba postaviti ministrima pravde, tužiocu. Ne 
mogu da zamislim da iza ovako opsežne akcije policije rezultat bude puštanje 
kućama. Očekujem da budu pokrenuti postupci i očekujem suđenje koje bi trebalo 
da pruži odgovor na mnoga pitanja. Očekujem da se do detalja građanima u 
sudskom postupku objasni ko je ubio Ivana Stambolića, okolnosti atentata na 
Vuka Draškovića, ubistvo na Ibarskoj magistrali i, konačno, okolnosti pod 
kojima je ubijen premijer. Reč je o mnogim pitanjima koja smo jedni drugima 
postavljali. Tu su i ubistva koja su obračun između različitih grupa 
kriminalaca.
Komentarišući ocenu da bi najava ukidanja političkih stranaka mogla da utiče na 
loš imidž zemlje u svetu, Svilanović je rekao da je to pitanje "pokrenuto i 
ranije u redovnijim okolnostima i tada je moje mišljenje bilo da nema prostora 
da se razgovara o zabrani političkih stranaka".
- Da bi se sada o tome razgovaralo bili bi potrebni ubedljivi dokazi o sprezi 
tih partija sa organizovanim kriminalom i ubistvom premijera. To je moj stav. O 
celoj ideji znam onoliko koliko sam pročitao u novinama i nisam bio uključen ni 
u kakav razgovor o zabrani rada političkih stranaka - zaključio je on.