> Izvor: matf
> Datum: 
> Rubrika: info_politika
> Naslov: DRAGOLJUB MIĆUNOVIĆ I BORIS TADIĆ ZA "NOVOSTI", NA KRAJU POSETE SAD
> Članak:


Vašington zasada ne želi otvaranje pitanja Kosmeta ali ni povratak naših snaga 
bezbednosti u južnu pokrajinu Srbije

Od stalnog dopisnika

VAŠINGTON

AMERIKA nas opet podseća na saradnju sa Haškim tribunalom. To je postalo stalno 
mesto u njihovom nastupu prema nama.
Sa ovakvim utiskom, predsednik Veća građana saveznog parlamenta dr Dragoljub 
Mićunović otputovao je iz SAD posle petodnevne posete Vašingtonu. Imao je, 
kaže, mnogobrojne susrete u Stejt departmentu, Kongresu i nevladinim 
organizacijama. Za "Novosti" Mićunović posebno govori o susretu sa kongresmenom 
Henrijem Hajdom, koji je uz Toma Lantoša bio kosponzor rezolucije o proglašenju 
nezavisnosti Kosmeta:
- Kongresmen Hajd je tvrdio da to nije ništa urgentno, da su oni samo testirali 
jednu od mogućnosti rešavanja statusa primenom principa samoopredeljenja 
naroda. Rekao sam da je to izazvalo veliku buru i da je dobro što je Stejt 
department sugerisao da Rugova skine to s dnevnog reda. Drugo, ukazao sam da bi 
to izazvalo buru u čitavom regionu, i da mi imamo rezoluciju 1244 koja podrobno 
govori šta treba urediti pre rasprave o statusu. Razgovor je završen 
konstatacijom da je neophodan dijalog i sa međunarodnom zajednicom, ali i 
između Prištine i Beograda o svim otvorenim pitanjima, da ništa nije hitno. 
Sada nema one tvrdoće i insistiranja na toj rezoluciji, kako je to izgledalo na 
početku. Imam utisak da ta rezolucija neće biti posebno razmatrana.
I za potpredsednika Veća građana Borisa Tadića boravak u Vašingtonu bio je 
interesantan.
- Poruka je nedvosmislena - moramo dalje da demokratizujemo Srbiju i Crnu Goru, 
da izgradimo stabilne institucije. Druga poruka je da je jedno od ključnih 
pitanja demokratska i civilna kontrola vojske, oružanih snaga i svih 
bezbednosnih sistema. Sledeća poruka je da, u ovom trenutku, imajući u vidu 
fokus američke spoljne politike prema Iraku, uopšte ne dolazi u obzir pomeranje 
te žiže na Balkan. Ne ide se na otvaranje pitanja Kosova. To važi i za albansku 
inicijativu o nezavisnosti, kao i za našu o povratku vojske.