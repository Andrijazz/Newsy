> Izvor: matf
> Datum: 
> Rubrika: info_politika
> Naslov: ŽIVKOVIĆ UVEREN DA VANREDNIH IZBORA U SRBIJI NE MORA DA BUDE
> Članak:


Premijer otkrio da računa da njegov kabinet u Parlamentu ipak dobije potrebnu 
podršku (najmanje 126 glasova). Ako se to i ne dogodi, vanredni izbori nisu 
neizbežni jer novi predsednik Srbije (Živković je uveren da će to biti 
Dragoljub Mićunović) može stranci sa najviše poslanika ponuditi mandat za 
formiranje Vlade

BEOGRAD - Premijer Srbije Zoran Živković izjavio je juče da veruje da će Vlada 
dobiti podršku parlamenta na predstojećoj sednici Skupštine Srbije i ocenio da 
ne treba odugovlačiti sa raspravom na tu temu.
Živković je na Tribini "Srbija danas", na Fakultetu političkih nauka u 
Beogradu, otkrio da je sam od početka bio za to da se pitanje poverenja Vladi i 
predsednici Skupštine Nataši Mićić ne skida sa dnevnog reda parlamenta.
U slučaju da vlada padne, prevremeni izbori mogu da budu raspisani, ali i ne 
moraju jer, predsednik Srbije koji će biti izabran u novembru može da mandat za 
formiranje novog kabineta, ponudi stranci koja ima najviše poslanika u 
parlamentu, objasnio je Živković i dodao:  - Očekujem da će novi predsednik 
Srbije biti Dragoljub Mićunović, kandidat DOS.
On je istakao da je siguran da će Demokratska stranka i 2004, 2005, 2006. 
godine "dobiti odgovornost da vrši funkcije". Živković je ipak precizirao da ne 
bi pristao da bude predsednik manjinske vlade jer, kako je objasnio, za njega 
vlada nije "sama sebi cilj".
"Ako se pokaže da ima više onih koji se mogu kupiti za manje ili veće pare, ja 
ne bih želeo da budem na čelu takve Vlade", istakao je Živković.
Eventualne postizborne koalicije zavisile bi od rezultata izbora, najavio je 
Živković, uz napomenu da je Demokratska stranka spremna da bude u koaliciji "sa 
svima koji mogu doprineti da se završe započete reforme".
"Mi sada rešavamo pitanje Kosova i Metohije na način koji je održiv i moguć". 
Srbija tokom poslednjih 15 godina nije imala bolju poziciju. Nailazimo na 
razumevanja tamo gde se odlučuje i na korak smo od savezništva sa onima koji 
odlučuju, kazao je Živković. 
"Nisam siguran da će taj problem biti rešen na način da zadovolji i Srbe i 
Albance". Ali, Srbija ima šansu da ravnopravno učestvuje u razgovorima o 
sudbini Kosova i Metohije, a proteklih godina je bila na jednoj, a ceo svet na 
drugoj strani - naglasio je Živković.
Posebno je naglasio da bi novi ustav Srbije mogao da bude donet veoma brzo kada 
bi bilo političke volje, ali "legalisti" to odbijaju.
Živković je rekao da je predsedniku DSS Vojislavu Koštunici ponudio da odustane 
od predloga za decentralizaciju (Srbije), a da, zauzvrat, DOS odustane od 
izbora predsednika Srbije u parlamentu. Pa istakao: "Koštunica je taj predlog 
odbio".