> Izvor: matf
> Datum: 
> Rubrika: info_politika
> Naslov: Komentar
> Članak:


Milenko Vasović

Šef Unmika Hari Holkeri predlaže da se srpske vlasti izvine "narodu Kosova" 
jer, kako kaže, onih 800.000 koji su bežali tokom etničkog sukoba nikad ne mogu 
da zaborave hiljade ubijenih. Niti sporim niti se to može sporiti da su neki u 
ime Srba i Srbije činili na Kosovu zločine.
Srbi se još ne vraćaju na Kosovo, zna se i zašto. Srbe još ubijaju na Kosovu i 
to se zna zašto. U takvoj situaciji bilo bi licemerno i krajnje nemoralno 
izvinjavati se.
Kako bi se u takvoj situaciji osećali roditelji letos ubijenih dečaka, Srba, u 
Goraždevcu.
Šta bi rekli roditelji šestorice dečaka Srba koji su pre NATO bombardovanja 
pobijeni u pećkom kafiću "Panda"... I da ne nabrajam.
Na Kosovu su zločin počinili i neki Albanci. Najviše Srba i nealbanaca stradalo 
je na Kosovu posle dolaska Unmika. Nisam čuo da se vlasti u Prištini 
izvinjavaju porodicama ubijenih Srba koje banditi, zna se čiji, ubijaju po 
Kosovu. Niti Holkeri predlaže obostrano izvinjenje.
Cenim da bi jednostrano izvinjenje bilo kontraproduktivno, samo bi podgrejalo 
strasti i podiglo tenziju, makar kod Srba. A verujem da to ni Unmik ni Holkeri 
ne žele.
Uostalom, izvinjenje nije najpreči posao u ovom trenutku.