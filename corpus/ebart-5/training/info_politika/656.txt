> Izvor: matf
> Datum: 
> Rubrika: info_politika
> Naslov: Lider Pokreta "Snaga Srbije" Bogoljub Karić obznanio je juče da se u životu i 
> Članak:

radu rukovodi principima japanske filozofije. Karić, međutim, nije želeo da 
potvrdi, ali ni da demantuje spekulacije da je član kontroverzne japanske 
budističke sekte "Soka Gakai", osnivača "Soka univerziteta" čiji je počasni 
doktor nedavno postao.

Lider PSS je poručio da mu je taj doktorat "najveće priznanje u životu" i 
nagrada za 35-godišnji rad koji - kao i njegov magistarski rad na Ekonomskom 
fakultetu napisan pre 20 godina - "počiva na japanskoj filozofiji koju neguje".
- To priznanje mi je najdraže jer dolazi iz zemlje čije sam ideje čitao u 
štampi, često i u elektronskim medijima, preko karate klubova i saveza koje sam 
osnivao kao čovek koji se bavio karateom, i čiju filozofiju sam primao. Uspeo 
sam, ne znajući ni japanski ni engleski jezik, da nešto od toga prevedem i na 
tome magistriram. To je ono što me u potpunosti ispunjava kao čoveka i daje mi 
novu snagu da nastavim sa tom filozofijom, a to je da je porodica stub svakog 
društva - objasnio je Karić.
On je dodao da mu je cilj da kod mladih ljudi u Srbiji "razvije duh revolucije".
- Ja sam bio zatvoren. Prošle godine sam oslobodio sebe i svoj duh i odlučio da 
kažem svojoj porodici: "Od danas ja više neću biti isti čovek. Od danas ću ući 
u borbu sa svakim, po cenu života." To su Japanci probudili u sebi pre 40 
godina i postali druga sila sveta. To u sebi mora da probudi svaki naš čovek i 
da kaže: "Ja neću više da robujem ničemu. Bog mi je dao dovoljno pameti. Ja 
hoću da budem slobodan, da stvaram, radim i menjam..." - nadahnuto je pričao 
Karić o svojim novootkrivenim duhovnim iskustvima. Na pitanje novinara "Blica" 
da li to znači da je postao član sekte "Soka Gakai", lider PSS ostao je 
istočnjački tajnovit:
- Odgovorio sam vam, mladi čoveče. To je bio moj odgovor.
Upitan da li će ostati pravoslavac, Karić je opet bio neprecizan, odgovorivši 
da potiče "iz popovske porodice u kojoj su svi kršteni".
Predsednik PSS takođe nije želeo da odgovori na pitanje da li njegova stranka 
sarađuje sa kontroverznom japanskom partijom "Komeito", iza koje stoji sekta 
"Soka Gakai" i koju u Japanu optužuju za brojne malverzacije, kao što su 
izborne prevare i prisluškivanje političkih protivnika.