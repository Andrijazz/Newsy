> Izvor: matf
> Datum: 
> Rubrika: info_politika
> Naslov: DVANAEST INTELEKTUALACA NAPUSTILO SNP
> Članak:


Predsednik stranke slabi antirežimski front u Crnoj Gori

PODGORICA - Nakon što je Glavni odbor Socijalističke narodne partije, protivno 
Statutu, mr Zorana Žižića razrešio funkcije potpredsednika stranke i šefa 
poslaničkog kluba u saveznom parlamentu, kao i dr Momčila Vuksanovića i prof. 
Božinu Mrdovića, juče je dvanaest članova, uglednih intelektualaca, podnelo 
ostavke na članstvo u Glavnom odboru.

Obraćajući se tim povodom javnosti, na jučerašnjoj konferenciji za novinare 
Zoran Žižić je rekao:

"Umesto da ujedini opoziciju i uveri međunarodnu zajednicu da postoji 
demokratska alternativa režimu Mila Đukanovića, kako bi konačno došlo do 
neophodne smene vlasti, jačanja zajedničke države i istinskih reformi u Crnoj 
Gori, Predrag Bulatović je povukao niz poteza kojima od zamišljenih protivnika 
brani svoju lidersku poziciju u SNP-u. Podređujući državne i narodne interese 
svom stranačkom položaju, Bulatović doprinosi slabljenju antirežimskog fronta i 
time nanosi štetu ostvarivanju programskih ciljeva stranke koju predvodi".

Žižić je uveren da GO SNP-a svojim odlukama nije doprineo jačanju stranke i 
pozicije pred izbore u Budvi i ceni da se SNP-om "rukovodi po konceptu od danas 
do sutra". Da ciljevi lidera nisu ni visoko ni daleko pokazuje istorija 
promašaja i pogrešnih odluka: neučestvovanje na predsedničkim izborima, 
nepotpisivanje Beogradskom sporazuma do raskidanja koalicije sa LS-om i 
izazivanja izbora u opštinama gde opozicija ima vlast, kao i neulazak u Pokret 
za evropsku državnu zajednicu Srbija i Crna Gora.

Sada već bivši član Glavnog odbora i savezni poslanik, dr Momčilo Vuksanović 
isključenje iz GO partije vidi kao "još jedan u nizu ustupaka predsednika 
Bulatovića aktuelnom režimu".

- Otuda i ona zabrinutost i podrška predstavnika koalicije SDP-DPS, Radulovića 
i Kujovića, statusu i strategije predsednika kako bi ogroman broj 
najistaknutijih članova SNP-a gotovo nepovratno udaljio od svoje partije - kaže 
Vuksanović.

Prema njegovim rečima, Bulatović i rukovodstvo stranke eliminišu funkcionere 
partije koji se zalažu za ozbiljno suprotstavljanje aktuelnom režimu. Posebnu 
obavezu ima Bulatović u Budvi - da razbije "zajedništvo i jedinstven nastup 
kako bi svom prijatelju, gospodinu Maroviću omogućio da što lakše preuzme 
vlast".

"Ne postoji nijedan primer u okruženju da neko ko ima toliko izbornih poraza i 
dalje vodi i navodno reformiše najjaču opozicionu partiju", tvrdi Vuksanović.

- Svi mi prepoznajemo pogubnu politiku rukovodstva SNP-a i u tome ne želimo da 
učestvujemo. Kroz Pokret za očuvanje evropske državne zajednice Srbija i Crna 
Gora ostaćemo privrženi zajedništvu i jedinstvenom nastupu i bićemo uvek u 
službi svog članstva, svog naroda i svoje države - kaže Vuksanović.

Ambasador Danilo Vuksanović je pozvao članstvo, simpatizere, glasače i ljude iz 
organa SNP-a da zajedno sa njima povrate ugled SNP-a, snagu i poverenje 
članstva, jer, kako je kazao, "sadašnji način vođenja politike u našoj partiji, 
koja je oličena u njenom predsedniku, vodi našu partiju ka zoni kontrolisane 
opozicije i svim negativnim efektima po narod i partiju koji iz toga 
proizilaze".