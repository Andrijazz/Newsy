> Izvor: matf
> Datum: 
> Rubrika: info_politika
> Naslov: KRITIKE SNV SEVERNOG KOSMETA
> Članak:


Pitanje Kosmeta mora da bude ispred političkih i partijskih borbi koje se vode 
u prestonici

KOSOVSKA MITROVICA - Povodom formiranja dva nova ministarstva, odnosno 
prebacivanja nadležnosti Unmika iz oblasti policije i pravosuđa na privremene 
kosmetske institucije, predstavnici Srpskog nacionalnog veća severnog Kosmeta 
juče su uputili oštre kritike Sorenu Jesenu-Petersenu, šefu civilne misije UN 
na Kosmetu, ali i zvaničnom Beogradu.

Kako se čulo na konferenciji za novinare održanoj u pres-centru u severnom delu 
Kosovske Mitrovice, Unmik prebacuje nadležnosti na kosmetske institucije i time 
flagrantno krši Rezoluciju 1244 Saveta bezbednosti i "ovim činom direktno ide 
naruku Albancima i stvaranju nezavisnog Kosmeta". Čule su se i kritike upućene 
zvaničnom Beogradu, zato što do sada nije reagovao na odluku civilne misije, 
koja će do kraja godine svoj naum, kako se čulo, i ostvariti.

Čelnik Srpskog nacionalnog veća severnog Kosova Milan Ivanović izrazio je nadu 
da će Beograd reagovati i da "još nije kasno da spreči odluke Unmika i 
prebacivanje nadležnosti".

- Očekujemo od Petersena da spreči ovakvu sramnu nameru jer u svom mandatu 
svakodnevno donosi odluke, potpomognute albanskim lobijem radi stvaranja 
nezavisne države i novog etničkog čišćenja na ovom području. Uostalom, krajnje 
je vreme i da Beograd usaglasi svoje stavove o Kosmetu, a posebno je sada u 
interesu svih Srba, da se zauzme jedinstven stav u ovom kritičnom trenutku. 
Pitanje Kosmeta mora da bude ispred političkih i partijskih borbi koje se vode 
u prestonici. Takođe sam siguran da u Beogradu još ima onih kojima bi 
odgovaralo da Kosmet bude izvan teritorije Srbije - kazao je na jučerašnjoj 
konferenciji za novinare Milan Ivanović i podvukao da je za Srbe na Kosmetu u 
ovom momentu najvažnije da ostvare ljudska prava, koja su im unazad šest godina 
svakodnevno uskraćivana. Pri tom se osvrnuo na pitanja vezana za slobodu 
kretanja, bezbednost, pravo na povratak, jezik... I, apostrofirajući da su Srbi 
do sada bili građani drugog reda, prema kojima su se diskriminatorski odnosili 
i Unmik i kosmetske institucije ali i građani iz redova albanske nacionalne 
zajednice.

Oštre kritike Unmiku, Kforu i privremenim kosmetskim institucijama juče je 
uputio Vladimir Rakić, član SNV severnog Kosova, rekavši da su bezbednost i 
povratak ključni za Srbe, ali da i civilna i vojna misija u pokrajini "na tome 
ništa ne rade već idu na stvaranje institucija koje za cilj imaju proterivanje 
srpskog naroda i stvaranje velike Albanije".