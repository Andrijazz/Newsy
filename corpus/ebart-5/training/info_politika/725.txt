> Izvor: matf
> Datum: 
> Rubrika: info_politika
> Naslov: ZAVRŠENI EKSPERTSKI RAZGOVORI U PODGORICI
> Članak:


PODGORICA - Razgovori stručnjaka o uslovima crnogorskog referenduma su 
završeni, prenela je kasno sinoć TV Crne Gore.
Nije precizirano da li su razgovori uspešni ili ne i koji su dalji potezi.
Crnogorska vladajuća koalicija je prihvatila "papir" koji je ponudila Evropska 
unija, saznala je agencija Beta. Kako je objašnjeno, to je usaglašeni tekst 
Zakona o referendumu.
Prema Betinom izvoru, taj "papir je uzmi ili ostavi". Blok političkih partija 
koje se zalažu za zajedničku državu sa Srbijom, prema istom izvoru, tražio je 
"još par dana" da odluči da li će taj "papir" prihvatiti.
Televizija Crne Gore je, takođe, sinoć prenela da su eksperti Evropske unije 
predstavnicima vlasti i opozicije danas posle podne uručili dokument, pod 
naslovom Zakon o referendumu o državnopravnom statusu Republike Crne Gore.
Prema tom dokumentu, u kome su, kako je navedeno, sadržana do sada usaglašena 
pitanja, ukoliko se na referendumu o državnom statusu Crne Gore ne izglasa 
njena nezavisnost, novi referendum bi mogao biti održan posle tri godine.
Pomenuti dokument sadrži, takođe, moguća rešenja o izboru Republičke 
(referendumske) i opštinskih komisija, zatim, o sastavu glasačkih odbora i 
izgledu glasačke kutije.
(Beta)