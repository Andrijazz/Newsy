> Izvor: matf
> Datum: 
> Rubrika: info_politika
> Naslov: STAV POKRETA "SNAGA SRBIJE" I SPOT-a
> Članak:


Podnošenje prijave koalicije Pokreta "Snaga Srbije", Nove Srbije i Srpskog 
pokreta otpora za izbore na Kosovu i Metohiji ne znači i automatsko učešće na 
tim izborima, rekli su juče predstavnici Pokreta "Snaga Srbije" i SPOTa i 
naglasili da je polazna osnova Plan vlade Srbije o ovoj pokrajini.
Predsednik SPOT-a Momčilo Trajković rekao je na.konferenciji za novinare da se 
koalicija prijavila za oktobarske izbore da bi stekpa legitimitet da može 
ravnopravno da razgovara i s Beogradom i s međunarodnom zajednicom o budućim 
izborima.
On je dodao da su vlasti u Beogradu, pre svega, pregovarale s koalicijom 
"Povratak" koja se do sada smatrala jedinim relevantnim činiocem kada je Kosovo 
i Metohija u pitanju.
Trajković je ukazao da su u "Povratku" zastupljene sve članice bivšeg DOSa, 
osim NSa i SPOTa, kao i da je Pokret "Snaga Srbije" po rejtingu političkih 
stranaka u pokrajini na drugom mestu, što je pokazano na izborima za 
predsednika Srbije, te zato ne sme biti zaobiđen u razgovorima oko izlaska na 
izbore.
On je ocenio da "Povratak" nije morao da se prijavljuje za izbore, jer je već 
učestvovao na prethodnima i ima legitimitet.
Predsednik SPOT-a je rekao da svi treba da imaju zajednički stav oko 
učestvovanja na izborima, upozorivši da se s odlukom ne sme čekati dan pre 
izlaska, kao što je to bio slučaj pre dve godine. Trajković je istakao da je 
predlog ove koalicije da se na izbore, ako se takva odluka donese, izađe sa dve 
liste, ali da su otvoreni za sve dogovore.
Portparol Pokreta "Snaga Srbije" Dejan Mileković rekao je da je koalicija 
spremila listu za izbore sa 110 imena, na kojoj se, pored Srba, nalaze i 
pripadnici Roma, Goranaca i drugih nacionalnih zajednica i naglasio da je 
preduslov za izlazak na izbore stav vlade Srbije.           (Tanjug)