> Izvor: matf
> Datum: 
> Rubrika: info_politika
> Naslov: GO SPS USVOJIO AKCIONI PLAN ZA 2006.
> Članak:


Glavni odbor SPS, na sednici kojoj je predsedavao Ivica Dačić, usvojio je 
Akcioni plan delovanja partije u 2006 godini, saopštila je juče njegova služba 
za informisanje.
Obrazlažući predlog Akcionog plana, predsednik Glavnog odbora Ivica Dačić 
naznačio je kao najvažniji strateški cilj dalju konsolidaciju i jačanje 
partije, njenu dalju reformu, afirmišući pozitivne tekovine iz prošlosti, uz 
naglašenu potrebu izgradnje nove politike SPS-a, u kojoj će se socijalisti 
građanima Srbije predstaviti kao bolja alternativa u odnosu na postojeći 
neoliberalni i divlji kapitalizam, uz dosledno izgrađivanje socijalno 
pravednijeg društva i postojaniju zaštitu nacionalnih interesa.
Među ciljevima, koje je prihvatio Glavni odbor je podrška nastavku strateškog 
partnerstva sa DSS-om i Vojislavom Koštunicom, pružanje dalje  pomoći odbrani 
predsednika SPS-a Slobodana Miloševića i ostalih optuženih pred Haškim 
tribunalom i aktivnosti za pripremu Sedmog kongresa SPS-a.
Na sednici Glavnog odbora je naglašeno da će SPS kao jaka i moderna partija 
levice pružiti novu ponudu Srbiji, kako bi građani i birači mogli da uoče jasnu 
razliku između socijalista kao jedine partije opredeljene za socijalnu pravdu i 
drugih koji su za stvaranje Srbije isključivo po meri kapitala.