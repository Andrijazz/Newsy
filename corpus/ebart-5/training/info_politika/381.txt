> Izvor: matf
> Datum: 
> Rubrika: info_politika
> Naslov: ZAHTEV SNV SEVERNOG I CENTRALOG KOSOVA REPUBLIČKOM PREDSEDNIKU  
> Članak:


Milan Ivanović: Pozivanje Srba da izađu na izbore - odstupanje je od odlučne 
namere Zorana Đinđića da se na pravedan način reši kosovsko pitanje 

BEOGRAD - Srpsko nacionalno veće severnog i centralnog Kosova pozvalo je juče 
predsednika Srbije Borisa Tadića da opozove poziv Srbima da izađu na 
pokrajinske izbore, ocenjujući da je "ovo sudbonosni trenutak za opstanak 
Srbije na ovim prostorima".
Predsednik Zajednica srpskih opština dr Marko Jakšić je ocenio da je predsednik 
Tadić pogrešio i da je "ljudski priznati grešku". On je optužio savetnike 
Tadića za nepoznavanje kosovske situacije, a nije isključio ni mogućnost 
umešanosti albanskog lobija.
Predsednik Srpskog nacionalnog veća severnog Kosova dr Milan Ivanović je ocenio 
da je odluka Tadića "ishitrena i da je rezultat neobaveštenosti predsednika". 
On je rekao da isti oni koji se kunu u ubijenog premijera Zorana Đinđića, sada 
pozivanjem Srba da izađu na kosmetske izbore odstupaju od njegove odlučne 
namere da se na pravedan način reši kosovsko pitanje".
Dr Rada Trajković je najavila da će tražiti od poslanika Skupštine Srbije 
raspravu o odluci o izlasku na izbore, ali da neće insistirati na opozivu 
predsednika Tadića.
Slaviša Ristić se zapitao da li je predsednik Tadić imao ustavna i zakonska 
ovlašćenja da pozove Srbe na pokrajinske izbore.
Predstavnici SNV su ponovili da će aktivno bojkotovati izbore i da će agitovati 
protiv izlaska na njih. Oni su uvereni da većina Srba sa Kosmeta neće izaći na 
izbore, jer su svesni da učešćem u kosovskim organima proteklih godina nisu 
ništa dobili, već se njihov položaj pogoršavao. Upozorili su da poziv Tadića 
može da destabilizuje Srbiju, oslabi njenu pregovaračku poziciju i pozvali ga 
da povuče svoj prvobitni poziv.