> Izvor: matf
> Datum: 
> Rubrika: info_politika
> Naslov: PREDSEDNIK BORIS TADIĆ NEGIRA DA ŠTITI NAČELNIKA GŠ
> Članak:


Poznato je da sam posetio Šljivančanina, a razgovarao bih sa svakim optuženikom

BEOGRAD - Predsednik Srbije Boris Tadić demantovao je juče navode GSS da je na 
poslednjoj sednici Vrhovnog saveta odbrane blokirao smenu Branka Krge, 
načelnika Generalštaba.
- Krgina smena uopšte nije bila tema na toj sednici. Razgovaralo se o budućim 
ozbiljnim i obilnim personalnim promenama u Generalštabu do kojih će doći za 
Novu godinu. Zanimljivo je kako GSS dolazi do takvih informacija - rekao je 
Tadić. - Odgovor na pitanje Nataše Mićić o skrivanju Veselina Šljivančanina dao 
sam ne samo njoj u junu prošle godine na sednici VSO, već i javnosti u jednom 
intervjuu gde sam rekao da sam naredio istragu kojom je utvrđeno da je Ratko 
Mladić bio u kontaktu sa Vojskom poslednji put maja 2002. godine, a Veselin 
Šljivančanin u januaru 2003. Rekao sam i da je Šljivančanin pokušao da uđe u 
jednu kasarnu, ali da mu to nije bilo dozvoljeno.
Tadić je naveo da nije tajio ni da je kao ministar odbrane pričao sa 
Šljivančaninom u Centralnom zatvoru, po njegovom hapšenju.
- Razgovor je tražio Šljivančanin i pitao zašto je u civilnom, a ne u vojnom 
zatvoru, kao i da li će imati pomoć države za dostavljanje dokumenata. Na moje 
pitanje da li se skrivao u Vojsci rekao mi je da nije, a nije želeo da otkrije 
gde je bio. Razgovarali smo i o slučaju "Ovčara" i o ulozi Vojske u Vukovaru - 
naveo je Tadić i dodao da bi on i sada prihvatio razgovor sa svakim optuženim 
koji ima veze sa institucijom koju vodi, jer je to njegova obaveza, i da bi 
pokušao da ih ubedi da treba da se predaju Tribunalu.
- Fotografije o kojima priča Žarko Korać video sam kao član tadašnje Vlade, ali 
ja nisam istražni organ i ne znam da li je Šljivančanin bio na njoj. 
Fotografije su iz jula 2002. godine kada nisam bio ministar odbrane, a kasnije, 
kao ministar, u maju 2003. godine, naredio sam istragu o boravku svih optuženih 
u jedinicama Vojske - rekao je Tadić. - Ne znam zašto se sva ova pitanja potežu 
baš za vreme istrage o pogibiji vojnika? Važno je da se u javnosti ne stvara 
utisak da je Vojska bastion kriminala i zločina. Ona nije ništa drugačija od 
ostalih segmenata društva u kome je tokom 15 godina sprega kriminala i države 
bila čvrsta, a takvu spregu nemoguće je sasvim razoriti za godinu dana. 
Nameravam da nastavim rad na reformi Vojske kao član VSO, a u istrazi me 
zanimaju samo rezultati Komisije, a ne pritisci u javnosti.
Predsednik Tadić podsetio je da mogućnost ukidanja Haškog tribunala ne treba da 
raduje, sve dok srpski sudovi ne steknu kredibilitet za vođenje ovih procesa, 
jer se tako može desiti da se naši ljudi isporuče Sarajevu ili Zagrebu.
- Apsolutno su neprihvatljive izjave ministra pravde da ćemo sa Hagom 
sarađivati dobrovoljno, a ne tako što će se optuženi hapsiti, jer to ugrožava i 
bezbednost i budućnost ove zemlje - rekao je on.