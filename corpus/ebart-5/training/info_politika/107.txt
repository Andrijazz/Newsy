> Izvor: matf
> Datum: 
> Rubrika: info_politika
> Naslov: ZAŠTO SE RUŠI TRŽNI CENTAR NA BEOGRADSKOM TRGU REPUBLIKE 
> Članak:


Negodovanje zbog planirane gradnje galerije, memorijala Zoranu Đinđiću 

Tržni centar na beogradskom Trgu Republike, mnogima poznatiji kao "Staklenac", 
sasvim izvesno biće srušen. Odluka Izvršnog odbora Beograda nedvosmisleno 
najavljuje da će na mestu "Staklenca", na delu između ulica 29. novembra, 
Makedonske i Francuske biti izgrađena gradska galerija u znak trajnog sećanja 
na tragično nastradalog republičkog premijera Zorana Đinđića. Inicijativa je 
potekla od Sekretarijata za kulturu i Komisije za spomenike i nazive trgova i 
ulica. 

"Staklenac" se uklanja jer je istekla privremena dozvola, objašnjavaju gradski 
zvaničnici, a zaposleni i kupci u centru već negoduju. Tržni centar građen je 
1989. godine, a privremena dozvola je na deset godina. U ovom poduhvatu, 
vrednom 2,8 miliona dinara, biće premešten i spomenik Branislavu Nušiću. 
Konkurs za novo idejno rešenje trga biće objavljen 12. jula, a rezultati se 
očekuju krajem septembra. 

Odluka gradske vlade, po mnogima preuranjena i neprimerena, zatekla je 
nespremne vlasnike i zaposlene u tržnom centru, a iznenadila je i stalne kupce 
i posetioce "Staklenca". Većina zaposlenih na svim spratovima, sa kojima smo 
imali priliku da razgovaramo, slaže se u jednom: da centar ne treba rušiti. 
Razloga za to je više. Preovladava mišljenje da ne treba uklanjati zgradu koja 
je u upotrebi i uz to odlično posluje. Konstatuju da se zloupotrebljava ime 
čoveka koji je mnogo učinio za ovaj grad, u svrhe koje ne nalaze odobrenje 
naroda. 

- Pokojni premijer sigurno ne bi podržao ideju da se sruši 150 lokala i da 
posao izgubi oko 500 radnika, a da se sagradi galerija koja će zaposliti 
najviše trideset ljudi. Još kad je izgrađen tržni centar znali smo da je sa 
privremenom dozvolom, ali da vremenom može postati stalna. I "Beograđanka" ima 
privremenu dozvolu, pa zar i nju treba rušiti - ogorčena je vlasnica lokala u 
prizemlju. 

Sagovornici ističu da danima uoči 5. oktobra i tog dana tržni centar nije 
radio, jer su svi zaposleni bili na ulicama u protestnim šetnjama. Sada, kada 
su se izborili za promene, opet će završiti na ulicama, ovog puta bez posla. 

- Bolje da se ovaj tržni centar nazove imenom pokojnog premijera, nego da se 
ruši. Mi smo čak hteli da uložimo sredstva da se sredi trg ispred zgrade. 
Nemamo ništa protiv memorijalnog centra, ali ne na ovom mestu. Isplativije je 
zgradu preurediti, iskoristiti lokale koji su prazni i popuniti slobodne 
prostore. Za pare koje su predviđene za gradnju novog zdanja može da se sagradi 
bolnica, da se napravi deci igralište ili sredi Trg Republike - navode moguća 
rešenja zaposleni. 

Kako napominju, o svim odlukama gradske vlade saznaju preko medija. Najnoviju 
odluku o rušenju njihovog radnog mesta svi su čuli na vestima. 

- Dok svet gradi, mi rušimo. U ovoj prilici treba govoriti i o kulturi 
življenja na ovim prostorima. Odluka da se spomenik Branislavu Nušiću premesti 
u Nušićevu ulicu takođe je besmislena. Branislav Nušić nema nikakve veze sa 
ulicom nazvanom njegovim imenom, ali ima sa Narodnim pozorištem. Iz tog razloga 
se spomenik i nalazi gde jeste - navode.