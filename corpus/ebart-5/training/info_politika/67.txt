> Izvor: matf
> Datum: 
> Rubrika: info_politika
> Naslov: PORTRET BEZ RAMA: VLADIMIR POPOVIĆ BEBA 
> Članak:


Informacija o njegovoj navodnoj smeni nikada nije objavljena u "Službenom 
listu" 

Vladimir Popović Beba, šef Biroa za komunikacije vlade Srbije, jedan je od 
aktera "slučaja" o kojem se protekle nedelje dosta pričalo u javnosti. 

Pošto je Gordana Suša, novinar VIN-a, izjavila da joj je Popović pretio nakon 
što je Nebojšu Čovića, potpredsednika republičke vlade, pitala kakav je status 
Popovića u vladi Srbije, Demokratska alternativa saopštila je da su pretnje 
novinarima "nedopustive". "Otpor" je vest o pretnjama ocenio kao šokantnu, dok 
je Demokratski centar najavio da će "u DOS-u inicirati razgovor o ulozi 
Popovića u Birou". 

Popović je negirao navode Gordane Suše i najavio da će vrlo brzo po ukidanju 
vanrednog stanja obavestiti javnost o pozadini napada na njega i Biro za 
komunikacije. 

Inače, priča se da se on vratio u Biro da pomogne samo dok traje vanredno 
stanje. 

Krajem oktobra prošle godine pokojni premijer Đinđić je rekao da je "šef Biroa 
za komunikacije mesec dana ranije izrazio želju da se ponovo posveti svom 
privatnom poslu i sada se nalazi u prelaznom statusu". 

"Čovek iz senke", kako ga neki zovu, jedno vreme se zaista bio povukao. 
Međutim, javnost nije bila obaveštena da je vlada donela odluku o njegovom 
razrešenju, a informacija o njegovoj navodnoj smeni nikada nije objavljena u 
"Službenom listu". 

Posle Bagzijevog pokušaja atentata na pokojnog premijera, Popović se vratio u 
vladu, na staru dužnost, a u vreme vanrednog stanja zakazivao je i vodio 
brifinge za glavne urednike u vladi Srbije. 

Vladimir Popović Beba rođen je 1958. u Jagodini. Diplomirao je na Ekonomskom 
fakultetu u Beogradu. Suvlasnik je marketinške firme "Spektra", koja ima 
licencu čuvene marketinške kuće "Ogilvi end Mejker". Mediji su pisali da je u 
mladosti svirao harmoniku, a dok je studirao da je radio kao šef sale na 
restoran-brodu "Sava" na Ušću. Nakon toga (1989) zaposlio se u "Spektri", po 
preporuci dr Slobodana Kovača, donedavnog predsednika Privredne komore 
Jugoslavije. 

Agencija "Spektra" 1993. godine radila je za Demokratsku stranku izbornu 
kampanju pod sloganom "Pošteno". U međuvremenu, Popović se zbližio sa Đinđićem. 

Dolaskom DOS-a na vlast postaje šef Biroa za komunikacije. 

Oni koji ga poznaju tvrde da je temperamentan, sposoban, odličan organizator... 
Ali, i da ume da povisi ton, da je sujetan i da, kad se sveti, onda to čini do 
kraja. 

Priča se i da je poprilično bogat. Da ima stan u Beču (koji je renovirao tokom 
NATO bombardovanja SRJ), kao i da poseduje kolekciju renesansnih slika. 

Naročito vodi računa o svom izgledu. Nosi elegantna odela, a posebna "slabost" 
su mu cipele. U drugoj polovini devedesetih u gradu je viđan na "harli 
dejvidsonu", u odgovarajućem kožnom kompletu. 

Neoženjen je.