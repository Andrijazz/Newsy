> Izvor: matf
> Datum: 
> Rubrika: info_politika
> Naslov: IGOR JOVIČIĆ O NAJNOVIJIM POTEZIMA ŠTAJNERA
> Članak:


Kosmet nije i ne može biti država. Takve teme Mihaela Štajnera su šala sa 
Albancima, i one su u Beogradu prepoznate

BEOGRAD - Državna zajednica Srbija i Crna Gora mogla bi da se obrati Savetu 
bezbednosti UN jer šef UNMIK Mihael Štajner "probija" mandat, najavio je juče 
Igor Jovičić, generalni sekretar Demokratske alternative.
Jovičić je kritikovao Štajnera zbog najave da će deo nadležnosti UNMIK preneti 
na "kosovske institucije".
- Na taj način, iz Rezolucije 1244 izostavljene su odredbe o principima 
suvereniteta i integriteta Srbije i Crne Gore, kao i Sporazuma iz Rambujea, a 
odluka Štajnera u suprotnosti je i sa odredbom UNMIK o ustavnim okvirima - 
rekao je Jovičić.
Povodom najave razgovora delegacije srpske vlade sa predstavnicima UNMIK i 
kosovskih Albanaca, Jovičić je ocenio da "nema nikakvog razloga da se ne ode u 
Prištinu na zakazane razgovore", iako predložene teme ne sadrže razgovor o 
suštinskim pitanjima - povratku raseljenih, decentralizaciji vlasti i 
uspostavljanju bezbednosti za građane".
- To su tehnička, svakodnevna pitanja od interesa za građane Kosova i Metohije 
o kojima Beograd želi da razgovara. Ali, neka od njih, kao što su pitanja 
ličnih karata i registarskih tablica, simbolički upućuju na suverenitet i 
državnost kosova - rekao je Jovičić.
Međutim, Kosovo nije država, i ne može biti država. Takve teme Štajnera su šala 
sa Albancima i one su u Beogradu prepoznate, zaključio je Jovičić. 