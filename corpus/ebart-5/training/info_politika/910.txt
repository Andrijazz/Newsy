> Izvor: matf
> Datum: 
> Rubrika: info_politika
> Naslov: PREDSEDNIK TADIĆ U DRAGAČEVU
> Članak:


GUČA - "Treba da donesemo ustav i uobličimo našu državu u pravnom smislu kao 
jednu modernu evropsku državu, da istovremeno pokažemo u kom pravcu ova država 
hoće da ide i da kroz ustav iskažemo namere i želje građana, a to je i članstvo 
u Evropskoj uniji, pripadnost evropskim vrednostima."
Ovim rečima predsednik Republike Srbije Boris Tadić obratio se prisutnima u 
domaćinstvu Miroslava Bujoševića, u zaseoku Beli kamen u dragačevskom selu 
Kotraža, nedaleko od Guče. On se još jednom založio za izbore na svim nivoima, 
uključujući i predsedničke:
- Ja ću, u svakom slučaju, insistirati na tome. Prvo, dajem priliku onima koji 
žele da budu kandidati za predsednika da i pobede na tim izborima, želim da 
pokažem da mi nije stalo do predsedničke pozicije, nego do osnovnih, 
demokratskih principa ponašanja. Uz to, izbori su neobično skupi. Demokratija 
nije jeftina, ali nju moramo da imamo. Zato je najbolje rešenje da ne 
organizujemo izbore svaka tri-četiri meseca. Sada imamo referendum, hajde da po 
novom ustavu istovremeno biramo sve institucije društva koje garantuju 
demokratsku i evropsku stabilnost našeg društva.
On je dodao da su konsultacije oko ustavnog zakona već počele u krugovima 
eksperata i u parlamentu.