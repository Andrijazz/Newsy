> Izvor: matf
> Datum: 
> Rubrika: info_politika
> Naslov: FILIP VUJANOVIĆ O POSLEDICAMA CRNOGORSKE SAMOSTALNOSTI
> Članak:


PODGORICA - Predsednik Crne Gore Filip Vujanović rekao je juče da će referendum 
21. maja stvoriti uslove za "kvalitetnije prijateljstvo" Crne Gore i Srbije. 
Vujanović je kazao da će granica Crne Gore i Srbije posle referenduma biti 
"potpuno prohodna, bez ikakvih ograničenja", kao i da se "u životu ljudi 
apsolutno ništa neće promeniti". Crnogorski predsednik je rekao da nema razloga 
da se bilo šta promeni i u položaju državljana Crne Gore u Srbiji.
"Treba strpljivo, bez nervoze, čekati 22. maj. Mislim da ćemo nakon toga 
prijateljski, otvoreno i korektno, kao odgovorni ljudi, razgovarati o onome što 
je budućnost naših odnosa. Potpuno sam uveren da je to budućnost odnosa dve 
nezavisne države - rekao je Vujanović u intervju Radiju Crne Gore.
Upitan šta će se desiti ako rezultat na referendumu bude 54,9 odsto u korist 
nezavisnosti, s obzirom na to da je iz Evrope saopšteno da "siva zona" ne 
postoji, on je naveo da su crnogorski državni zvaničnici obavestili evropske 
diplomate o toj opasnosti. "Uveren sam da će se ostvariti 55 odsto i da se 
zakon mora poštovati. Mora se
poštovati i politička volja građana koja, ukoliko se iskaže kao većinska, 
obavezuje na poštovanje. Ako se ostvari većinska volja na referendumu između 50 
i 55 odsto, to nije raspoloženje za opstanak državne zajednice - odgovorio je 
Vujanović. Na pitanje kako će se to odraziti na odnose Srbije i Crne Gore ako 
rezultat bude takav, Vujanović je odgovorio: "Šta to znači u našim odnosima 
trebalo je da odgovorno, savesno i pažljivo dogovorimo u dijalogu, koji Beograd 
nije želeo."
Komentarišući predreferendumski period, crnogorski predsednik ističe da ne vidi 
rizične faktore i da ne postoji realna opasnost bilo kojih odnosa koji bi u 
suštini poremetili demokratski sadržaj kampanje. "Sgauran sam da će referendum 
biti demokratski izraz volje građana i da će njegov rezultat biti 
opšteprihvaćen", istakao je Filip Vujanović.