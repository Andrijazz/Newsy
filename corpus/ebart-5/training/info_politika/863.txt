> Izvor: matf
> Datum: 
> Rubrika: info_politika
> Naslov: DR PREDRAG KOVAČEVIĆ, JUČE PRED NOVINARIMA
> Članak:


Kakva je to država, zapitao se Predsedni Demokratske stranke Srpske, koja prema 
Srbiji ima i granicu i carinu, a prema Hrvatskoj ništa od toga

PRIJEDOR - Srbi su naseli na priče o multietničnosti i zato je Republika Srpska 
poslednjih nekoliko godina izgubila skoro sve od svojih dejtonskih nadležnosti. 
To mora da prestane i zato se, pored ostalog, naša stranka zalaže za državu 
Srpsku.
Tako je dr Predrag Kovačević, predsednik Demokratske stranke Srpske i narodni 
poslanik, juče novinarima, na konferenciji za štampu, objasnio predizborni 
slogan "Mi smo za državu Srpsku".
Na insistiranje poslenika "sedme sile" da to još malo pojasni i konkretizuje, 
Kovačević je doslovce kazao da "Bosna i Hercegovina nije nikakva država", iako 
ona ima ustav i neka državna obeležja. To je potkrepio činjenicom da između 
Republike Srpske i Srbije postoje čvrsta granica i carina, dok između zapadne 
Hercegovine i Hrvatske nema ništa od toga. "U zapadnoj Hercegovini, koja je 
faktički Herceg-Bosna", kazao je, "ne samo da nema granice prema Hrvatskoj, već 
je u njoj u upotrebi više hrvatska kuna". Predsednik DSS-a je najavio skoro 
održavanje referenduma na kojem bi se građani RS izjasnili u kakvoj državi žele 
da žive.
Kovačević je takođe rekao da je srpskom narodu dosta razgrađivanja Republike 
Srpske i neprestanog ukidanja njenih dejtonskih nadležnosti.
- Najveća pretnja za Republiku Srpsku su sami Srbi - naglasio je lider DSS-a i 
za neprestano popuštanje pred ucenama optužio SDS i SNSD, stranke koje su 
ranije bile na vlasti u RS.