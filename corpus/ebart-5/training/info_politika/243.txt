> Izvor: matf
> Datum: 
> Rubrika: info_politika
> Naslov: piše: Goran Babić
> Članak:


Ponekad, kažu iskusni ljudi, čak i čeljade poslovično okrenuto prošlosti, 
takorekuć zagledano u prahistoriju, ako već ne podnosi nepodnošljivu 
sadašnjost, treba baciti vedar pogled u budućnost. Hoće li svijet izgledati 
divno i kad nas današnjih na njemu više ne bude? Zar je to pitanje manje važno 
od dnevnih budalaština? Svi će predsjednici i premijeri jednoga dana i tako i 
tako umrijeti.
Ako zanemarimo mizantrope, koji arlauču: Poslije mene potop! - i ako zadržimo 
neophodnu vedrinu, ne moramo zuriti baš u daleku budućnost, tamo prema kraju 
galaksije. Za radost je dovoljno i skromnih pedesetak godina jer toliko neće 
poživjeti ni najzdraviji iz moje generacije, ovi što džogiraju u šest ujutro.
Koliko će ljudi živjeti na Zemlji kroz pet decenija, previše ili nijedan? U 
vrijeme Džingis-kana i drugih razbojnika (Kolumbo, Vasko da Gama, Atila Bič 
Božji) vladale su kuga i kolera, pa je živome stvoru bilo svejedno od čega će 
poginuti. Ako te ne posijeku Huni i Avari možda ćeš izgorjeti na Loyolinoj 
lomači ili te nabiju na kolac ili te odnese tifus, crni prišt, gangrena, 
malarija.
Naši slavni preci su živjeli vrlo kratko, ali današnji Japanci i drugi 
Skandinavci već imaju više starčadi nego djece. Na svu sreću tu su Kinezi i 
Indijci, pa što izgubimo na mostu dobijemo na ćupriji.
Na kom je principu sazdan postojeći svijet? Kad se kroz 50 godina pobjedonosno 
okonča bitka protiv globalnog terorizma neće biti potrebe da granice budu 
otvorene za protok anonimnog kapitala a zatvorene za ljude. Danas kad opasnost 
po mir prijeti sa svih strana logično je da se neka ljudska prava privremeno 
zanemare. Kad ponestane vode, nafte i vazduha i kad na svijetu preostane samo 
privatno vlasništvo i profit sve će biti mnogo jednostavnije.
Jer posljednji stanovnici naše planete neće biti pogrebnici. Oni će nestati 
ranije ne mogavši naplatiti svoje usluge (svoj profit) silnim pokojnicima, ali 
se taj fragment buduće zbilje nikako ne može uklopiti u ovaj optimistički, 
jedini u Evropi proamerički tekst. Zaista ne znam zbog čega ovdje niko osim 
mene i one ministarke, što u vanjskoj politici svira harfu, ne voli Ameriku. 
Valjda zato što ja zurim u daljinu, a ostali gledaju šta se dešava oko nas.