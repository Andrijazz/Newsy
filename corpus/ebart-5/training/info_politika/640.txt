> Izvor: matf
> Datum: 
> Rubrika: info_politika
> Naslov: Službenici Koordinacionog centra  na meti terorističke bande
> Članak:


Teroristi u Metohiji 70 kilometara jurili automobil u kom su bili saradnici 
Sande Rašković Ivić

Život dugujemo samo izuzetnoj spretnosti i prisebnosti vozača,  počinje za 
"Blic" priču jedan od tri člana ekipe Koordinacionog centra za Kosovo i 
Metohiju čije vozilo su u utorak uveče u blizini Drenice u Metohiji pokušali da 
zaustave pripadnici albanske paravojne formacije.
Naš sagovornik, koji iz razumljivih bezbednosnih razloga nije želeo da mu 
pominjemo ime jer često boravi na Kosmetu, ispričao nam je priču dostojnu 
holivudskog trilera, koja sticajem srećnih okolnosti nije imala tragičan kraj. 
Naime, ekipa Koordinacionog centra boravila je prethodnih dana u centralnoj 
Metohiji gde su obilazili srpske škole i opskrbljivali tamošnje Srbe 
potrepštinama, između ostalog setovima medicinske opreme i hranom za 
dijabetičare.

Sačekuša i potera
U utorak uveče, međutim, tročlana posada automobila KC kod Kosova Polja 
primećuje da ih prati džip. Ne sluteći ništa u tom trenutku, službenici KC ipak 
su videli kako džip nešto kasnije pretiče njihovo vozilo i udaljava se. Na 
kilometar od Drenice primećuju da je grupa ljudi u crnim uniformama zaustavila 
vozilo gotovo identično njihovom.
- Ugledali smo dva džipa od kojih je jedan bio onaj koji nas je pratio. Postalo 
nam je jasno da su organizovali sačekušu za nas, ali da su greškom zaustavili 
vozilo slično našem - priča naš sagovornik.
Vozač automobila KC bez razmišljanja ubrzava, a za njim u poteru kreće jedan od 
dva džipa. Počinje jurnjava koja traje narednih 70 kilometara! Taman kad 
pomisle da su umakli, džip se ponovo pojavi. Ipak, tvrdi naš sagovornik, vozač 
KC je jedan od najboljih na celom Kosovu i konačno uspeva da pobegne. Tokom 
potere, od Unmika i KPS nije bilo ni traga ni glasa.
- Bili smo uplašeni i imali smo vrlo loš predosećaj - kaže sagovornik "Blica".

Haradinaj na zadnjem staklu
Prema njegovim rečima, ljudi koji su zaustavili vozilo nalik automobilu KC 
ponašali su se vrlo slobodno i sigurno, i uopšte nije delovalo kao da se kriju. 
Nisu imali nikakve maskirne kape, a nosili su tamne uniforme sa podignutim 
kragnama i amblemima koji, tvrdi naš sagovornik, sigurno nisu obeležja ni 
Unmika ni KPS. Bilo je očigledno da nije reč o drumskim razbojnicima, već o 
organizovanoj grupi. Sagovornik "Blica", međutim, primetio je još jedan 
indikativan detalj:
- Na zadnjem staklu džipa koji nas je pretekao nalazila se fotografija sa likom 
Ramuša Haradinaja. Tokom naših ranijih kretanja u tom kraju istu sliku smo 
primetili i na drugim vozilima.

Unmik beŽi
Naš sagovornik napominje da KC retko traži pratnju Unmika kad ide na Kosovo. 
Razlog za to je, kaže, što svoj boravak u tom slučaju moraju da najave 72 sata 
ranije.
- Tada nas identifikuju i brzo se pročuje kada i kuda prolazimo. S druge 
strane, pratnja Unmik policije je samo formalnost. Čim primete opasnost, oni 
beže - priča s ogorčenjem sagovornik "Blica".
Kako dodaje, situacija na Metohiji izmakla je kontroli. Sve je manje patrola 
Unmik policije, a stiče se utisak da civilna misija UN "nestaje", što albanski 
ekstremisti sve češće zloupotrebljavaju.
- Ionako loša situacija u srpskim enklavama, u poslednje vreme osetno je 
pogoršana. Ljudi se organizuju, zatvaraju se u kuće, redukuju kretanje dece... 
Vrlo su uznemireni - zabrinuto zaključuje naš sagovornik.