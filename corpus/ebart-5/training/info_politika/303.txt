> Izvor: matf
> Datum: 
> Rubrika: info_politika
> Naslov: ALEKSANDAR TIJANIĆ ODGOVARA NA OPTUŽBE ZORANA ŽIVKOVIĆA
> Članak:


Ako u saopštenju ne piše da je bivši premijer najgluplji Srbin, onda ja nisam 
autor, kaže generalni direktor RTS

BEOGRAD - Ako u tekstu Dejana Mihajlova, a još ga nisam pročitao, postoji 
rečenica da je Zoran Živković, bivši premijer, najgluplji Srbin, onda sam ja 
pisao izjavu o kojoj je reč. Ako, međutim, nema te rečenice, neka Živković 
traži autora na drugoj strani.
Ovim rečima je Aleksandar Tijanić, generalni direktor RTS, nekadašnji savetnik 
Vojislava Koštunice (u vreme dok je bio predsednik savezne države), odgovorio 
na optužbe Zorana Živkovića, da je on autor saopštenja DSS.
U njemu se, da podsetimo, tvrdilo da Živković i Tadić znaju ko su ubice Zorana 
Đinđića i da to treba da saopšte javnosti, a ako oni to ne učine, "saopštiće 
DSS".
Tijanić, za "Novosti", još dodaje:
- Bivši premijer Srbije samo dokazuje moju teoriju o njemu, odnosno, o 
rotvajlerima i polinezijskim šišmišima. On zaista jeste najgluplji Srbin i 
spreman sam to da dokažem na sudu!
Možda ćemo, eto, imati još jedno suđenje.