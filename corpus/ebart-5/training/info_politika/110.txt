> Izvor: matf
> Datum: 
> Rubrika: info_politika
> Naslov: SLUČAJ RODIĆ
> Članak:


Vlasnik dva dnevna lista pretpostavlja da mu je dizanjem u vazduh automobila 
poslata poslednja poruka u nizu pretnji kojima je bi izložen u poslednje vreme 
zbog
finansijskih potraživanja

Posle eksplozije automobila vlasnika beogradskih dnevnih listova "Glas 
javnosti" i "Kurir" Radisava Rodića, u Srbiji se postavlja pitanje: šta je 
opasnije - pisati za novine ili ih izdavati? Milan Pantić iz Jagodine je svoje 
pisanje platio glavom a ubica još nije otkriven. Slavko Ćuruvija je i pisao i 
izdavao novine. Ubijen je 1999. godine a istraga još traje. Radisav Rodić, 
vlasnik poslovnog sistema "ABC produkt" u čijem sastavu su i dva dnevna lista, 
dizanje u vazduh svog automobila na parkingu kod stadiona "Crvene zvezde", dok 
je mirno večerao sa prijateljima u restoranu "Avalica", shvatio je kao 
poslednje upozorenje. Da li će bar on dočekati da policija pokaže svoju 
efikasnost?
Poprilično uznemirenu javnost iznenadilo je prvo saopštenje policije, odmah 
potom demantovano, da se radi o eksploziji plinske boce. NJe nije bilo u 
automobilu, a veliki krater na mestu gde je bio automobil ukazuje da se radi o 
precizno i profesionalno "odrađenom poslu". Predstavnici vlasti, profesionalnih 
udruženja i političkih stranaka listom su osudili napad i okarakterisali ga kao 
direktni akt na slobodu štampe, tim pre što prethodni slični slučajevi još nisu 
rešeni. 
O motivima ovog vandalskog akta tek se nagađalo. Od toga da se on nalazi u 
mnogim škakljivim temama o kojima su ovi listovi pisali, preko Rodićevog 
biznisa, do trvenja vlasti i ovih listova.
 Vidno uznemiren i zaplašen Rodić se nećkao da obelodani ko mu je sve pretio 
ovih dana, čekajući da policija završi svoj posao. Za NIN je ipak odlučio da 
iznese nekoliko detalja koji ukazuju na genezu pretnji i pritisaka kojima je 
duže vreme izložen.
"Još 16. januara 2002. godine ispred kuće su me sačekala četvorica nepoznatih 
ljudi. Udarili su me u glavu i pobegli. Policija je identifikovala jednog 
napadača ali do danas nije ništa urađeno. Ništa nije pokrenuto i sve stoji u 
Petom beogradskom tužilaštvu. Ove godine, 14. aprila oko devet časova uveče, 
kada mi vozač donosi novine, pojavio se čovek, blizak prijatelj onog što me 
udario, inače radnik BIA (Bezbednosno-informativna agencija), i psujući me na 
mojoj kapiji rekao: 'To što te je taj prebio, nije ništa kako ću te ja prebiti."
Rodić je i ovaj slučaj prijavio policiji koja je identifikovala nasilnika, ali 
mu je rečeno da je to radnik BIA-e i da njegov načelnik ne dozvoljava istragu. 
Naime, javna bezbednost ne može da preduzima nikakve mere bez saglasnosti 
nadležnog rukovodioca BIA-e. Svu dokumentaciju vezanu za ove slučajeve koja se 
nalazi u OUP Voždovac, Rodić je dostavio rukovodstvu gradske policije. "Rekli 
su mi da ne znaju šta da rade i dodali: 'Rodiću, smiri se, budi miran.'"
Rodić ne može da objasni zašto su ga ovi ljudi maltretirali, ali iznosi novu 
muku koja ga je snašla uoči eksplozije automobila i sasvim je finansijske 
prirode. Kako kaže, 18. juna ove godine uputio je rukovodstvu Demokratske 
stranke dopis, na ime prvih ljudi u njoj - Zorana Živkovića, Čedomira 
Jovanovića i Žike Anđelkovića (zadužen za finansije stranke) i zamolio da mu 
daju novo sredstvo obezbeđenja plaćanja kao garanta, pošto dosadašnji akceptni 
nalozi prestaju da važe 30. jula ove godine. Radilo se o dugu DS-a Rodiću od 
216 000 000 dinara (oko tri i po milona evra) za svojevremeno štampanje lista 
"Demokratija". Ujedno je zamolio čelnike DS-a da ga pozovu na dogovor ako imaju 
neki drugi predlog.
Kako nije dobio nikakav odgovor, Rodić je pustio sve akceptne naloge. Prethodno 
je kod Narodne banke Srbije zatražio upoređivanje pečata i potpisa na akceptnim 
nalozima sa onima koji su deponovani kod Narodne banke. U odgovoru stoji da su 
pečat i potpis verodostojni (potpis je bio pokojnog premijera i predsednika 
DS-a Zorana Đinđića).
Ovaj Rodićev potez je izazvao blokadu računa DS-a i svih odbora ove stranke po 
Srbiji. Međutim, u petak 4. jula, Rodićevoj kompaniji stiže presuda od 
Trgovinskog suda koja privremeno obustavlja izvršenje naloga. 
"Pošto tužbu nismo dobili, odmah smo Trgovinskom sudu uručili prigovor", kaže 
Rodić, čudeći se na ovakav postupak suda. Međutim, istog dana, na večeri sa 
glavnim urednicima srpskih medija, premijer Zoran Živković je, govoreći o 
isforsiranim sukobima vlade i medija, pomenuo i slučaj DS-a, vezan za akceptne 
naloge sa, navodnim Đinđićevim potpisom, ističući kako se sve dobro završilo, 
bez dizanja medijske prašine.
Očigledno, ni Rodić nije "talasao" sve dok mu automobil nije odleteo u vazduh. 
Komentarišući navode premijera, Rodić misli da to nema mnogo veza sa samim 
Živkovićem, već da mu neko, u unutarpartijskim igrama, potura netačne podatke. 
Kao potvrdu toga Rodić navodi poruku koja mu je poslata preko posrednika i 
glasi: "Poručite Rodiću, neka mu plati potpisnik naloga."
"Ni slutio nisam da ću imati problema ove prirode, jer je još krajem avgusta 
2001. godine kod mene bio Zoran Đinđić i rekao da je došlo vreme da se sve 
obaveze izmire", priča dalje Rodić. "Zahvalio mi je na strpljenju i kao glavnog 
čoveka koji će to da reši odredio Gorana Vesića. Vesić je bio kod mene ali je 
doveo i Goricu Mojović, glavnog aktera svih zaduživanja 'Demokratije'. Ona je 
potvrdila dug i dogovorili smo se da se to reši".
Nekako u to vreme počinju i pretnje koje traju sve do danas, a Rodić tvrdi da 
nisu prestale ni posle eksplozije automobila. Dodaje još jedan detalj: "Kada su 
bili blokirani računi Demokratske stranke u firmu mi je ušlo osam policijskih 
inspektora i sve druge moguće inspekcije, pa i za ekologiju. Na kraju su 
tražili spisak svih firmi za koje je vezana porodica Rodić, bilo direktno ili 
indirektno. Isto to je svojevremeno tražila preko policije i Mira Marković a 
javnosti je poznato kakvom sam maltretiranju sve bio izložen. Nisam se nadao da 
će se to nastaviti i sa ovom vlašću".
Na redu je policija, koja treba da pokaže svu britkost svoje "sablje".