> Izvor: matf
> Datum: 
> Rubrika: info_politika
> Naslov: Dvojica analitičara o rešenju problema na KiM
> Članak:


Kompromis moguć oko tehničkih pitanja, ali ne i oko budućeg statusa

Dva analitičara, jedan Albanac Baton Hadžiju a drugi Srbin Obrad Kesić, 
različito ocenjuju pregovore i različito vide uzroke kosovskih prilika. Ali i 
slažu se da je kompromis Beograda i Prištine moguć u pitanjima zaštite kulturne 
baštine, decentralizacije, imovinskim pitanjima. 
U svemu, osim kada je u pitanju budući status Kosova. U izjavi za "Blic" - 
jedan iz Prištine, drugi iz Vašingtona - odgovarali su na tri ista pitanja; o 
dosadašnjim pregovorima Beograda i Prištine, mogućnosti kompromisa kao i šta će 
biti na kraju pregovora. 
Obojica smatraju da je budući status Kosova - nezavisnost. Međutim, različito 
vide uzroke takvog ishoda.
- Mesta za kompromis oko statusa je sve manje, pogotovo jer i glavni pregovarač 
Marti Ahtisari jasno pokazuje da mu je jedno od rešenja bliže. On je već 
zamislio koji rezultat želi da postigne pa to sužava ionako mali prostor za 
kompromis Srba i Albanaca. Treba imati u vidu i da Albanci nemaju motivaciju za 
kompromis oko statusa jer očekuju da će njihov zahtev za nezavisnošću biti 
ispunjen. Moguć je samo dogovor oko tehničkih pitanja - smatra Obrad Kesić.
Hadžiju, međutim, smatra da je nezavisnost Kosova realnost još od 1999. godine. 
Kaže: "Izgubio ga je još tada Slobodan Milošević. A sadašnja beogradska 
pregovaračka delegacija nema adekvatan politički rečnik jer problem ne 
stavljaju u taj kontekst već preuzimaju na sebe teret da su oni ti koji gube." 
Kako dodaje, kompromis je "moguć, ali samo unutar paketa nezavisnosti za deo 
oko tehničkih pitanja".  
Kesić smatra da Marti Ahtisari vodi pregovore samo forme radi. A Hadžiju:
- Međunarodna zajednica može da završi ceo proces lako, brzo i okonča priču sa 
statusom. Ali, neće odluku o statusu da donosi dok ceo proces ne bude oslobođen 
tenzija, neprijateljstva i dok se ne relaksira. Međunarodna zajednica ne želi 
da završi proces tako što će Srbi i Albanci ostati neprijatelji - smatra 
Hadžiju.
Dok Obrad Kesić, ocenjujući celu situaciju, kaže da se Srbiji nude kazna i 
nagrada za KiM, Hadžiju smatra da je osnovni problem to što srpski političari 
nisu iskreni. Kesić navodi primer Amerike koja smatra da Srbija mora da izabere 
između izolacije ili integracije u EU, a Hadžiju ističe da je cela kosovska 
priča za Beograd samo zarad unutrašnjih političkih poena.
- Američki stav je da će Srbija biti izložena izolaciji ako zadrži Kosovo. S 
druge strane, ako ga se odrekne, ulazak u EU će biti ubrzan - zaključuje Kesić.
- Političari iz Beograda dolaze sa predrasudama i prejudiciranim stavovima. Ne 
pokazuju da poznaju situaciju na Kosovu. Njih ne interesuje narod, a ni 
teritorija, njima je celokupna politika oko Kosova samo za unutrašnju upotrebu. 
Koštunica je pravi primer za to dok je Tadić političar koji ima viziju i 
pokazuje da bolje zna šta je dobro za Srbe, Srbiju i celu regiju - kaže 
Hadžiju. 
I kako će na kraju biti?
- Za pet, šest nedelja će se znati kako će biti rešen kosovski problem na nivou 
tehničkih pitanja. U decembru pre katoličkog Božića biće doneta nova rezolucija 
Saveta bezbednosti UN, a u januaru će biti rešen status, tako što će Kosovo 
dobiti nezavisnost. Srpski političari će nezvanično prihvatiti nezavisnost, a 
javno će reći da ju je nametnula međunarodna zajednica - zaključuje Baton 
Hadžiju.