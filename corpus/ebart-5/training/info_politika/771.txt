> Izvor: matf
> Datum: 
> Rubrika: info_politika
> Naslov: DVA REFERENDUMSKA BLOKA U CRNOJ GORI LICITIRAJU BIRAČIMA 
> Članak:


Zagovornici zajedničke države tvrde da imaju 180.000 sigurnih glasova. 
Suverenisti im "daju" samo 150.000, prema njihovih 200.000

PODGORICA - Dva crnogorska referendumska bloka, što javno i zvanično, što 
"nezvanično" preko medija, licitraju brojem "svojih" glasova na biralštima 21. 
maja i "sigurno" - pobeđuju! Uporedne procene pokazuju samo da se biračko telo 
"rasteglo" za nekoliko desetina hiljada punoletnih građana.
Lider unionista Predrag Bulatović saopštio je na konferenciji za novinare da 
već sada imaju "sigurnih" 180.000 glasova za očuvanje zajedničke države, i da 
očekuje da će ih do dana glasanja biti još oko 20.000, uz deo Bošnjaka koji su 
za SCG. Unionisti naglašavaju i da je među "sigurnim" glasovima deset hiljada 
onih koji su ranije glasali za DPS, ali nisu za razdvajanje.
U bloku za nezavisnost tvrde da je to samo "pusta želja" zagovornika zajednice 
sa Srbijom.
- Neka oni samo veruju u takve, nazovi, procene. Mogu, eventualno da "dobace" 
do 149.000, koliko su najviše imali na izborima. Blok za zajednicu je napravio 
ključnu grešku, jer se deklarisao kao "srpski" i ne može dobiti ni glas mimo 
tog korpusa - kaže za "Novosti" funkcioner DPS Miodrag Vuković, procenjujući da 
će za nezavisnost glasati 200.000 Crnogoraca. 
Unionisti tvrde da imaju većinu u skoro polovini od 21 opštine, najubedljivije 
u Pljevljima, Beranama i Herceg Novom, ali i u Kolašinu, Andrijevici, Mojkovcu, 
Plužinama, Žabljaku i Budvi.