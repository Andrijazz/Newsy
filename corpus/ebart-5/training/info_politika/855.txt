> Izvor: matf
> Datum: 
> Rubrika: info_politika
> Naslov: Ministar Zoran Lončar o radu na novom ustavu Srbije
> Članak:


Sigurno je da ćemo do početka rada Skupštine Srbije i prve sednice Podobora za 
ustavna pitanja imati jedan kompletan predlog ustava

BEOGRAD - Zoran Lončar, ministar za državnu upravu i lokalnu samoupravu, kazao 
je za Glas da će do početka rada Skupštine Srbije biti usaglašeni predlozi 
teksta novog ustava, koji su ponudili Vlada Srbije i tima predsednika Borisa 
Tadića, a na čemu radi sa Dragorom Hiberom, poslanikom DS-a.
- Koristimo se ovom letnjom pauzom da u tišini usaglasimo drugu polovinu teksta 
ustava, koje su predložili vlada i tim predsednika Srbije. Sigurno je da ćemo 
do početka rada Skupštine Srbije i prve sednice Podobora za ustavna pitanja 
imati jedan kompletan predlog ustava - istakao je Lončar i dodao da su se 
dogovorili da detalje ne daju u javnost, pre nego što usaglašen tekst dođe pred 
članove skupštinskog Pododbora.
Bez predaha
Inače, pre dva meseca, s puno buke počelo je usaglašavanje predloga teksta 
novog ustava koje nude vlada i Tadićev tim. Međutim, o najvišem pravnom aktu 
države naglo se zaćutalo, a posle usaglašavanja polovine teksta, tačnije prvih 
80 članova, koji i nemaju političku težinu, u javnosti se nisu čuli ni Lončar, 
ni Hiber. To što srpski parlament ima pauzu i što poslanici sada ne rade, a 
time i ne zasedaju parlamentarni Pododbor i Odbor za ustavna pitanja, ističe 
ministar, ne znači da se ništa ne radi na ustavu. To, nije razlog, kako kaže, 
da on i Hiber prave predah na tom poslu.
Politička volja presudna
- Dragor Hiber i ja, na poslednjoj sednici Pododbora za ustavna pitanja, na 
kojoj je usaglašeno 80 članova teksta, dobili smo ovlašćenje da do početka rada 
Skupštine Srbije usaglasimo koliko je to moguće dva predloga - naglasio je 
ministar.
Skupština Srbije trebalo bi da počne da radi posle 20. avgusta, a tek pošto 
predsednik parlamenta Predrag Marković otvori zasedanje, biće i zakazane 
sednice tela, čija je nadležnost tekst novog ustava Srbije.
Lončar je rekao i da je potpuno nezahvalno prognozirati kada bismo mogli da 
imamo novi ustav, jer "to sada niko ne može reći".
- Usvajanje novog ustava zavisi od brzine usaglašavanja predloga, koje nude 
Vlada Srbije i premijer, u Pododboru i Odboru. Pre svega, to zavisi od toga da 
li postoji iskrena politička volja za usaglašavanje teksta predloga novog 
ustava - naglasio je Lončar.
Nema veze sa izborima
Kada je počeo rad na pronalasku zajedničkog jezika između dva predloga ustava, 
uveliko se pričalo da se time premijer Vojislav Koštunica i predsednik Boris 
Tadić koriste samo kao formalnim povodom za vanredne parlamentarne izbore. Na 
to ih tera proglašenje konačnog statusa Kosmeta, kojim bi se mogle obistiniti 
crne slutnje po Srbiju. Zato bi današnja tišina koja je obavila priču o ustavu 
mogla i da znači da su oni odustali od izlaska na birališta ove godine. Lončar 
je negirao da postoji bilo kakva povezanost između pomenutih činjenica.
- Usaglašavanje dva predloga ustava nema nikakve veze sa izborima - kratko je 
obrazložio ministar.