> Izvor: matf
> Datum: 
> Rubrika: info_politika
> Naslov: MARTI AHTISARI DOPUTOVAO U BEOGRAD
> Članak:


BEOGRAD - Vođa međunarodnog tima za pregovore o budućem statusu Kosova i 
Metohije Marti Ahtisari danas treba da se sastane s predsednikom SCG Svetozarom 
Marovićem, srpskim premijerom Vojislavom Koštunicom, predsednikom Srbije 
Borisom Tadićem i ministrom inostranih poslova SCG Vukom Draškovićem.
Oni će razgovarati o početku pregovora o statusu KiM, kao i o narednim koracima 
u pregovaračkom procesu, koji se nastavlja 17. marta, drugom rundom sastanka o 
decentralizaciji u pokrajini.
Ahtisari je juče doputovao u Beograd, a posle razgovora s najvišim zvaničnicima 
SCG i Srbije, otputovaće u Prištinu.
On je, kako javlja Beta iz Prištine, sredinom februara u pismima pregovaračkim 
timovima pripremio "početnu listu pitanja" iz oblasti ljudskih prava, 
demokratije, reda i zakona - u koje spadaju i prava zajednica - i koja bi 
trebalo tek da se razmatraju.
Prema navodima prištinske štampe na albanskom jeziku, odgovori na ova pitanja 
trebalo bi da budu prosleđeni Ahtisariju do trećeg marta.