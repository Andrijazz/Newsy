> Izvor: matf
> Datum: 
> Rubrika: info_politika
> Naslov: KOLIKU PODRŠKU GRAĐANA UŽIVA PROJEKAT DRŽAVNE NEZAVISNOSTI CRNE GORE    
> Članak:


Rade Bojović: Ako bude referenduma, tesna većina će biti za nezavisnost. Dragan 
Rosandić: Projekat suverene Crne Gore je pokriće za brutalnu pljačku, i nema 
šansu da prođe. Predrag Drecun: Sve zavisi od pritiska Brisela

PODGORICA - Prema poslednjim istraživanjima podgoričkog Centra za demokratiju i 
ljudska prava (obavljeni u julu), broj građana koji su za crnogorsku 
nezavisnost i broj onih koji se protive tom projektu jeste gotovo identičan - 
39,2  prema 39,1 odsto u korist  "suverenih".
Analitičar Rade Bojović kaže da se, ipak, može govoriti o većinskoj podršci 
suverenoj Crnoj Gori.
- Fenomen tesne većine i dalje postoji i mislim da je realno očekivati, ako se 
desi referendum, da većina građana bude za projekat crnogorske nezavisnosti. 
Samo je pitanje da li će taj odnos u njenu korist biti 51  prema 49 odsto ili 
možda 55  prema 45 - kaže Bojović. - Milo Đukanović beleži pad popularnosti, 
ali je činjenica da on ima nesporno prvu poziciju kod političkih pristalica 
državne nezavisnosti. 
Analitičar Predrag Drecun prognozira da će mnogo toga zavisiti od stava 
Evropske unije.
- Vidljivo je da Amerikanci vode politiku koja nije daleko od prihvatanja 
nezavisne Crne Gore, ali oni ne žele da uđu u konflikt sa Evropom, tako da od 
pritiska Brisela zavisi i sam projekat nezavisnosti. U svakom slučaju mislim da 
će on doživeti svoju kulminaciju u sledećih godinu ili dve, kada bi trebalo da 
se dogodi prelom koji će okrenuti celu političku stvar na ovu ili onu stranu - 
smatra Drecun.
Dragan Rosandić, direktor Centra za evropske integracije, iznosi mišljenje:
- Priča o suverenoj Crnoj Gori je priča o "biblijskoj" pljački koju režim 
sprovodi u poslednjih 15 godina. Projekat suverene Crne Gore tu dođe kao 
pokriće brutalnoj pljački koja sada ulazi u završnu fazu rasprodajom poslednjih 
nacionalnih resura (KAP, "Telekom"...). Zbog toga Đukanovićev režim projektom 
suverene Crne Gore želi da legalizuje taj proces i izbegne eventualnu 
odgovornost pred narodom Crne Gore i spoljnim faktorom. Takođe se računa da sa 
eventualnim uspehom ovog projekta, Đukanović, personalno, i njegovi "saradnici" 
misle da se mogu zaštititi imunitetom funkcija koje obavljaju i spreče sve 
negativne reperkusije stranih sudova po pitanju šverca cigareta i ostalih 
kriminalnih aktivnosti. To je borba za goli opstanak.
- Problem usložnjava u dobroj meri neorganizovanost, heterogenost i potrošenost 
same opozicije. Objektivno, projekat suverene Crne Gore nema šansu da prođe 
niti je on u interesu Crne Gore i građana, ali ovakvo stanje opozicije unosi 
neizvesnost u konačni rasplet cele situacije. Mislim da će uskoro i spoljni 
faktor uzeti aktivniju ulogu po pitanju crnogorske političke i nacionalne drame 
i da nas očekuje vruća jesen i vrela zima u brdima - tvrdi Rosandić.