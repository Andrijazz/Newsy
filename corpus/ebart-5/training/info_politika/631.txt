> Izvor: matf
> Datum: 
> Rubrika: info_politika
> Naslov: Izveštaj Kai Eidea o rešenju za Kosovo
> Članak:


Nema dobrog trenutka za pokretanje pitanja o kosovskoj budućnosti. Međutim, 
opšti utisak, doveo je do zaključka da je vreme da se u taj proces krene. 
Rokove ne treba postavljati, ali kada proces krene on ne može biti blokiran već 
mora dovesti do rešenja koje mora biti stabilno i samoodrživo - naveo je Kai 
Eide, specijalni izaslanik generalnog sekretara UN za procenu dostignutosti 
standarda na KiM, u izveštaju u koji je "Blic" imao uvid.

Eideova ocena stanja na Kosmetu sadržana je na 24 stranice prepune podataka, 
impresija sa terena, ali i ocena posle razgovora sa zvaničnim Beogradom i 
Prištinom. On procenjuje da u pregovore oko statusa Kosova, zbog stabilnosti u 
regionu, osim međunarodne zajednice, Beograda i Prištine, na izvestan način 
moraju biti uključene i ostale zemlje okruženja. Eide konstatuje da je veoma 
važno da proces krene dok je međunarodna zajednica još na Kosovu, dodaje 
"međunarodna zajednica prezasićena je pitanjem Kosova" ali i kritikuje:
- Nedovoljna je priprema urađena od strane međunarodne zajednice po tom 
pitanju. Treba se kretati napred sa velikom obazrivošću i voditi računa da 
strane tokom celog procesa ostanu zajedno. Proces ne treba da bude ubrzavan. 
Treba napraviti jasan plan i to je ono što za sada nedostaje... Pre kraja 
pregovora mora biti rešeno i pitanje granice SCG sa Makedonijom - piše Eide. 
Posmatrajući političke aktere u senci najavljenih pregovora on kaže: "Postoji 
tendencija među kosovskim liderima da se međusobno bore pre nego da se pripreme 
za sledeći korak".
- A tendecija među liderima u Beogradu je da gledaju jedni na druge pre nego da 
gledaju napred. Međutim, danas više nego ranije postoji veći osećaj 
jedinstva... Veliki napor biće potreban i u Prištini i Beogradu, ali i među 
kosovskim Srbima da se pripreme za pregovore - ocenjuje Eide, koji je inače u 
međunarodnim krugovima poznat kao vrstan poznavalac kosovskih prilika. On 
poziva na širu decentralizaciju na Kosovu.
- Ovaj okvir treba da uključi veći broj novih opština gde posebno Srbi mogu 
imati svoju većinu. Srbi bi trebalo da imaju veće kompetencije i uticaj u 
oblastima policije, pravosuđu, obrazovanju, kulturi, medijima i ekonomiji, a 
uključujući i postavljanje ključnih ljudi na te položaje. Treba se omogućiti 
horizontalna veza između srpskih opština. Takođe bi trebalo da budu razmatrani 
aranžmani koji se tiču stvaranja specijalnih veza sa Beogradom, ali ne dajući 
Beogradu nikakvu vlast u tim zajednicama - predlaže Eide.
Po specijalnom izaslaniku Kosovo je društvo u kome je raširena patnja i 
destrukcija u svim zajednicama. Ekonomija leži u ruinama. On se posebno bavi i 
paralelnim srpskim institucijama (zdravstvo, školstvo)na Kosmetu.
- Za Beograd to je element političkog uticaja. Danas paralelne strukture su 
verovatno jedini realističan način da se reši funkcionisanje srpske zajednice. 
Rešavanje problema paralelnih struktura zahtevaće ozbiljan i praktičan rad 
Vlade ali i depolitizaciju pitanja sa obe strane. Ovo je problem koji se 
najverovatnije može rešiti tokom pregovora - predlaže Eide. Osim srpskih 
institucija za pregovaračkim stolom sudeći po izveštaju naći će se i budućnost 
Kosovskog zaštitnog korupsa "kao veoma osetljivo pitanje".
Po specijalnom izaslaniku kosovski pravni sistem je najslabija institucija. On 
izražava zabrinutost zbog nekoliko desetina hiljada nerešenih slučajeva među 
kojima se značajan broj odnosi na uzurpiranu srpsku imovinu. Eide insistira da 
se omogući povratak Srbima. On predlaže da se promeni dosadašnji stav da se 
povratici pomažu materijalno samo ukoliko se vraćaju u mesta iz kojih su 
izbegli već da uz podršku mogu da se vrate gde god žele da žive na Kosmetu. 
Eide savetuje da se za sada ne menja međunarodni patronat nad KPS. On 
konstatuje da se ne sme dozvoliti da priča o stusu skrajne ispunjavanje 
standarda te da se mora izvršiti pritisak na albansku zajednicu.