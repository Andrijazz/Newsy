> Izvor: matf
> Datum: 
> Rubrika: info_politika
> Naslov: Ministar pravde Srbije Vladan Batić uputio je juče pismo šefu UNMIK-a Mihaelu 
> Članak:

Štajneru u kojem od njega zahteva izručenje bivšeg komandanta raspuštene 
albanske terorističke organizacije "Oslobodilačka vojska za Preševo, Bujanovac 
i Medveđu" Šefketa Muslijua (40). 

Batić je od Štajnera zatražio da postupi po zahtevu vlasti Srbije i 
međunarodnoj poternici koja je podignuta protiv Muslijua i izruči ga našim 
organima pravosuđa. 

On je podsetio da se pred Okružnim sudom u Vranju protiv Muslijua i još dvojice 
Albanaca vodi krivični postupak za krivično delo "sprečavanja ovlašćenih i 
službenih lica u obavljanju poslova bezbednosti i ugrožavanja javnog reda i 
mira iz člana 24. stav 2. Zakona o javnom redu i miru". 

"U istom tom predmetu Musliju se goni i zbog krivičnog dela neovlašćenog 
posedovanja oružja i municije iz člana 33. Zakona o oružju i municiji", rekao 
je Batić. 

U drugom predmetu, Musliju se kao osnivač i pripadnik terorističke organizacije 
ANA, zajedno sa Besimom Tahirijem (23), zvanim Čečen, iz Dobroćana, i Ljirimom 
Jakupijem (24), zvanim Nacista, iz Bujanovca, tereti za teška krivična dela 
"udruživanje radi neprijateljske delatnosti i terorizma". Nedavno je na osnovu 
te optužnice MUP Srbije za njima izdao centralnu poternicu, precizirao je 
srpski ministar pravde. 

Batić je podsetio da je zahtev za izručenje Muslijua (koga su pripadnici Kfor-a 
uhapsili 22. aprila na Kosovu i Metohiji) "apsolutno opravdan", jer je reč o 
stanovniku juga Srbije koji je tamo i počinio krivična dela. 

Ministar kaže da su vlasti Srbije dosad tri puta bezuspešno tražile izručenje 
bivših vođa rasformirane terorističke organizacije OVK na Kosovu i Metohiji 
Hašima Tačija, Agima Čekua i Ramuša Haradinaja. 

Objasnivši da njih naši organi gone za teška dela genocida i terorizam, Batić 
je istakao da "oni ne mogu biti amnestirani, već da moraju biti ili izručeni 
Haškom sudu ili moraju da odgovaraju pred pravosuđem UNMIK-a". 

On je dodao da u slučaju Muslijua Štajner nema izgovor kao u slučaju vođa bivše 
OVK koji su s Kosova i Metohije, i da slučaj Musliju ne potpada ni pod 
ingerencije Haškog suda, koji ima supremaciju nad domaćim pravosuđem. 

"Ne postoji nikakva supremacija UNMIK pravosuđa nad našim", upozorio je Batić, 
ističući da pravosuđe UNMIK-a mora da poštuje poternicu Interpola, koja je već 
raspisana za Muslijuom. 

(Tanjug)