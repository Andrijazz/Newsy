> Izvor: matf
> Datum: 
> Rubrika: info_politika
> Naslov: ALBANSKI MEDIJI NA KIM JAVLjAJU
> Članak:


PRIŠTINA - Supruga i najbliži članovi porodice teško bolesnog kosovskog 
predsednika Ibrahima Rugove nalaze se pored njega u bolnici u američkoj bazi 
Landštul u Nemačkoj, pišu juče kosovski listovi.
U medijima se pojavljuju vesti da je moguće da je Rugova oboleo od raka, ali 
nisu navedeni nikakvi izvori ili dokazi za takvu tvrdnju, prenela je agencija 
Rojters.
"Bojim se da bi se pesimistični scenario o Rugovinom zdravstvenom stanju mogao 
obistiniti", preneo je izjavu jednog neimenovanog diplomate prištinski list 
"Ekspres". Jedan strani visoki diplomata rekao je u sredu Rojtersu da je Rugova 
"u veoma teškom zdravstvenom stanju" i da još nije poznat uzrok njegove bolesti.
Zbog teške bolesti Rugove, koji se od subote nalazi na ispitivanju u bolnici u 
američkoj bazi Landštul, raste zabrinutost oko njegovog naslednika u 
razgovorima o konačnom statusu Kosova, navela je ta agencija.
Kabinet predsednika Kosova i Rugovina partija Demokratski savez Kosova odbijaju 
da komentarišu vesti o njegovoj bolesti.