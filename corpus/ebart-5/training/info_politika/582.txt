> Izvor: matf
> Datum: 
> Rubrika: info_politika
> Naslov: Bosna i Hercegovina
> Članak:


Karadžić je sve usamljeniji i u političkom i u finansijskom smislu... Ostala je 
još samo njegova porodica kao karika koju treba slomiti

(Od dopisnika iz Banja Luke)

Da li je poziv Ljiljane Zelen-Karadžić mužu da se preda znak da je obruč oko 
haškog begunca konačno i zatvoren? Ovo je pitanje raspalilo maštu i u zemlji i 
u svetu. Spekulacije na temu o čemu se zapravo radi ne prestaju. Svaki pokušaj 
da se te "teorije" slože u koliko-toliko smislen sistem završava odgovorom da 
je sve moguće - od skore predaje do toga da je reč o veštom manevru koji 
begunca još više udaljava od onih koji ga traže.
Ipak, poziv je u samoj BiH sve aktere ovdašnjih zbivanja isterao na čistinu.
Najpre, one najjače. Međunarodna uprava (vojna i civilna) primetno je likovala, 
pa i pretila. "Nastavićemo sa agresivnim merama dok Karadžića ne dovedemo u 
Hag", rekao je komandant evropskih snaga britanski general Dejvid Liki. Slične 
reči su se čule i od komandanta misije NATO-a generala Stivena Šuka, kao i od 
Pedija Ešdauna. Javnost je to ovde doživela kao najavu novih (znanih i 
neznanih) pritisaka na porodicu Karadžić i Republiku Srpsku.
Sve relevantne političke opcije u RS, pa i sama vlada, oglasile su se u stilu: 
pozdravljamo i podržavamo ovaj hrabar čin.
Očekivano gromoglasno ćute ovdašnje brojne nevladine organizacije za zaštitu 
ljudskih prava. Niko ne spominje međunarodne konvencije o pravima porodica i 
srodnika bilo kojih optuženika, na bilo kom mestu. Ćuti i ovdašnja stručna 
javnost - advokati, profesori prava... Svi su spremni da "u četiri oka" nabroje 
sve konvencije i sva rešenja u krivičnom zakonodavstvu koja štite porodicu i 
srodnike. Ali, mediji ne nalaze sagovornike o ovoj temi.
Veliki strah se uvukao u ljude zbog svega što se događalo proteklih godina. 
Podsetimo, raspisana je nagrada od pet miliona dolara za onog ko pronađe 
Karadžića. Direktnom intervencijom međunarodne uprave izmenjeno je krivično 
zakonodavstvo po kojem je svaka vrsta podrške haškim beguncima označena kao 
jedno od najtežih krivičnih dela - neki veruju da bi verbalni pokušaj zaštite 
Karadžićeve porodice mogao doći pod udar tih odredbi. Dalje, donesen je i 
poseban Zakon o izručivanju optuženih. U cilju razbijanja mreže podrške haškim 
beguncima, međunarodna uprava je do sada smenila više od stotinu funkcionera 
RS, zabranila im zapošljavanje u javnom sektoru, oduzela pasivno biračko pravo, 
zabranila svaki vid javnog delovanja... A niko od njih do sada za ta dela nije 
i optužen, što je samo znak da se radilo o sumnjama zasnovanim na 
pretpostavkama.
S vremena na vreme, duž drumova osvanu bilbordi sa kojih se poziva na 
prijavljivanje begunaca. U štampi se zakupljuje prostor, a po elektronskim 
medijima vrte spotovi na istu temu. O radu velikih obaveštajnih službi i silne 
tehničke i novca koji troše, da se i ne govori. A rezultata nema...
Posle svega došla je na red najuža porodica. Pre dve godine sinu Saši je, opet 
administrativnim merama međunarodne uprave, ograničena poslovna sposobnost 
zamrzavanjem svih računa, a nedavno je proveo deset dana pritvoren (na 
nepoznatom mestu) od međunarodnih vojnih snaga. NIN-ov dobro obavešten izvor 
tvrdi da se kući vratio slomljen, potpuno drugačiji čovek, i da je to bio 
ključni razlog dramatičnog apela Ljiljane Zelen-Karadžić. Pogotovo što se iz 
istog centra mogao čuti nagoveštaj da je moguće hapšenje i drugih članova 
porodice. "Reagovala je kao vrlo uplašena majka", najčešći je nezvanični 
komentar koji se ovih dana može čuti u RS.
Sve u svemu, atmosfera koja je stvorena u Republici Srpskoj ozbiljno je suzila 
manevarski prostor Karadžiću. U političkom smislu, napušten je (sve ozbiljne 
političke opcije su javno obznanile da treba da ide u Hag), a u finansijskom, 
ako je i bilo kakve podrške, mogući finansijeri su sada pod budnim okom, a i 
sami su se okrenuli nekim novim ljudima, onima koji su danas u modi.
Ostala je, dakle, Karadžićeva porodica kao karika koju treba slomiti, jer treba 
imati na umu da je reč o duboko patrijarhalnom čoveku, što znaju, naravno, i 
kreatori potere.
Međunarodna uprava s ogromnim aparatom, gotovo neograničenim finansijskim i 
tehničkim potencijalom, ne želi da izgubi ovu bitku i zato vrlo ozbiljno treba 
shvatiti najave generala NATO-a o "agresivnim merama". I to je ono što bi moglo 
obeležiti naredne mesece u Republici Srpskoj...