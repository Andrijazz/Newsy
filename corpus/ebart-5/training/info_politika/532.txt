> Izvor: matf
> Datum: 
> Rubrika: info_politika
> Naslov: RASIM LjAJIĆ NA IZBORNOJ SKUPŠTINI SDP
> Članak:


Budućnost Bošnjaka je u Srbiji i Crnoj Gori i Bosna nam u tome ne može pomoći - 
kaže Ljajić

NOVI PAZAR - Dosta su narodu ovde prodavali maglu oni koji su govorili da će 
SAD i Turska doći da se bore za bošnjačke interese. Ne, za nacionalne interese 
Bošnjaka u Srbiji i Crnoj Gori moramo da se, kao nacionalna stranka, borimo 
sami - rekao je na izbornoj skupštini SDP za Novi Pazar predsednik te stranke 
Rasim Ljajić. On je, sa jasnom aluzijom na lokalnog političkog rivala Sulejmana 
Ugljanina i njegovu SDA, rekao da je Bošnjacima ovde dosta "velikih ideja" o 
Sandžaku sa specijalnim statusom, o promeni granica i nekakvom pripajanju 
Sandžaka Bosni.
- Sa Bosnom mi treba da imamo normalne duhovne i kulturne veze, ali naša 
politička i svaka druga budućnost je u Srbiji i Crnoj Gori i kakva će ta 
budućnost da nam bude, Bosna ne može da nam pomogne - rekao je Ljajić. 
Predsednik SDP-a je istakao da je u Sandžaku dugo plasirana pogrešna ideja da 
će Bošnjacima da bude bolje ako je Srbiji gore.
- Pitaju me, ponekad, zašto se ja bavim Hagom, jer to je "srpska stvar". Ne, to 
je i moja stvar, jer želim da i moja deca sutra putuju bez viza, a ne može 
Sandžak u Evropu bez Srbije - poručio je Ljajić. U prioritetne ciljeve SDP-a 
Ljajić je uvrstio izbor novog Nacionalnog saveta Bošnjaka, koji bi objedinio 
"svu bošnjačku pamet" i za razliku od postojećeg, ne bi bio jednostranački. 
Izbornoj skupštini SDP-a u Novom Pazaru prisustvovali su predstavnici ambasada 
nekoliko islamskih zemalja, Islamske verske zajednice i drugih političkih 
partija. Za predsednika Opštinskog odbora SDP-a za Novi Pazar izabran je 
Hajrudin Hajrović.