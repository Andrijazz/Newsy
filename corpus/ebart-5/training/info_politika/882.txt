> Izvor: matf
> Datum: 
> Rubrika: info_politika
> Naslov: Komentari
> Članak:


Čedomir Antić istoričar

Reformske stranke u Srbiji, koje su od devedesetih godina u neprekidnom sukobu, 
nalaze se ovih dana na ivici novog mira. Neko bi rekao da je do ove "poplave 
razuma" došlo zbog državnog razloga, Kosova, ustava i želje da se uključimo u 
EU. 
Nažalost, kao i toliko puta ranije, razlog za pametne postupke naših reformista 
leži u njihovoj slabosti. Posle debakla tri antivladine kampanje i drastičnog 
pada popularnosti, demokrate Borisa Tadića primorane su da se oko izbora i 
budućeg učešća u vlasti sporazumeju upravo sa DSS-om. Posle tri godine vlasti, 
DSS suočen je sa krizom pregovora sa EU, državna zajednica za koju se zalagao 
je neslavno propala, Kosovo je bliže nezavisnosti nego ikada ranije, dok 
donošenje novog ustava zavisi upravo od podrške demokrata. 
Dobro je što će se u ovoj zemlji stranke makar i privremeno razlikovati po tome 
da li su za promene ili nisu. Ipak, moramo malo da razmislimo o zabludama iz 
proteklih pet godina. DS-ove vođe, koje su tvrdile da Srbija ima nelegitimnu 
skupštinu, da je skrenula sa reformskog puta, ogrezla u korupciju i sklopila 
pakt sa ratnim zločincima, danas odjednom zaboravljaju na svoje reči. DSS-ovci, 
koji su rušili vlade zbog hapšenja haških optuženika i gnušali se nad 
pragmatizmom i nelegitimnošću, danas na navedenom utemeljuju sopstvenu vlast. 
Da ne govorimo o manjim strankama koje su, kako bi još neko vreme ostale na 
vlasti, konačno prihvatile da igraju ulogu kusura u trgovini između DS-a i 
DSS-a. Postavlja se pitanje: zašto mi uopšte imamo desetak reformskih partija? 
Sve one se, kad god im je vlast ugrožena, pokažu programski praznim i suštinski 
istovetnim.