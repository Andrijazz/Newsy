> Izvor: matf
> Datum: 
> Rubrika: info_politika
> Naslov: Gde su, šta rade?
> Članak:


BEOGRAD - Nikako ne živim! Evo, pokušavam nešto da radim od pre deset dana, 
kada sam osnovao udruženje građana "Peti oktobar", kaže za Glas Ljubisav Đokić, 
poznatiji kao Džo bagerista i jedan od simbola prevrata koji se dogodio petog 
oktobra.
On pojašnjava da želi da preko udruženja kritikuje nesposobne političare, zbog 
izuzetno teške situacije u koju je doveden narod, ali i da mu je najveći 
problem što nema novca da organizaciju bolje promoviše.
- Ovo je strašno šta su uradili, pa da su Šećerovskog doveli, bilo bi nam 
bolje. Pokušavam da dobijem donacije za udruženje, pisao sam i Kostiću, i 
Miškoviću, i Drakuliću, ali i ambasadama. Pa valjda će nam neko dati pare da 
možemo ozbiljnije da radimo - navodi Đokić.
Kaže i da trenutno ne radi ništa, je mu "nisu vratili šljunkaru koju mu je 
oduzeo DOS i Čović, a i bager je u kvaru".
- Imam problema i sa sudom, jer je čovek koga su gurnuli pod moj bager 5. 
oktobra, i koji je tada povređen, tražio odštetu od države, pa su mene prvo 
zvali kao svedoka, da bi sada javni pravobranilac našao da sam najveći krivac 
za tu nezgodu. Ne znam, videćemo šta će biti - kaže on.
Đokić je razveden, ima kćerku iz prvog braka, a živi sa dvoje usvojene dece i 
navodi da ih veoma teško izdržava, jer ima samo prihode od izdavanja stana.
- Da li sam razočaran posle svega? Pa naravno, jel' vidite šta mi se sve 
izdogađalo u poslednjih pet godina? Da sam video da je narodu bolje, ne bi mi 
bilo žao, a sad našim ljudima najviše zameram što ne ruše ovu vlast. Kad se 
reše i ako me pozovu eto Džoa opet sa njegovim bagerom da rušimo i ove - 
zaključio je Đokić.