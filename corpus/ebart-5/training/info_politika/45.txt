> Izvor: matf
> Datum: 
> Rubrika: info_politika
> Naslov: Palata ima kapacitet od oko 65.00 metara kvadratnih, a oko 1.400 zaposlenih od 
> Članak:

ukupno 4.500 biće smešteni u 711 kancelarija

BEOGRAD - Administracija državne zajednice trebalo bi da broji oko 4.500 
zaposlenih, a većina institucija zajednice imaće sedište u Palati federacije na 
Novom Beogradu - priča za "Blic" Igor Jovičić, zamenik generalnog sekretara 
Saveta ministara.
- Palata federacije do 1990. godine nije bila predviđena za smeštaj 
ministarstava, u njoj su bile samo kancelarije potpredsednika i predsednika 
države. Sada će, međutim, u ovoj zgradi biti smeštena oba ministarstva za 
ekonomske odnose, kao i Ministarstvo za ljudska prava, dok će ministarstva 
inostranih poslova i odbrane zadržati zgrade u Ulici kneza Miloša, odnosno 
Birčaninovoj ulici - objašnjava on. Jovičić kaže da će u ovoj zgradi biti 
smeštene sve prateće službe koje su u vezi sa nadležnostima nove državne 
zajednice. Koordinacioni centar za Kosovo i Metohiju, kao telo koje je osnovano 
u saradnji srpske vlade i Vlade SRJ, takođe će se sa Dedinja preseliti u 
nekadašnji SIV u Novom Beogradu. Svoje zgrade zadržaće Savezni zavod za mere i 
plemenite metale, Savezni zavod za intelektualnu svojinu, koji se bavi 
registracijom patenata i robnih marki, kao i Savezni zavod za 
hidrometeorologiju.
Jovičić ističe da Palata federacije ima 65.000 metara kvadratnih, od čega dobar 
deo čine reprezentativni prostori, a u sastavu zgrade je 711 kancelarija.
- Neki standard je da u svakoj kancelariji budu po dva izvršioca, što i nije 
bio slučaj do sada, već ih je bilo više, što je smanjivalo efikasnost u radu. 
Nezamislivo je da jedan zaposleni izvršilac sedi u samo dva kvadrata. Slika 
veličine administracije nove zajednice biće jasnija kada se usvoji zakon o 
Savetu ministara i uredba o organima uprave - kaže on. Na pitanje kako će onda 
4.500 činovnika biti smešteno u Palati, kada je njen kapacitet oko 1.400 
zaposlenih, on je rekao da  SMIP i Savezno ministarstvo odbrane imaju svoje 
zgrade, a i da su službenici Ministarstva za ekonomske odnose sa inostranstvom, 
koje je smešteno u Palati, većinom raspoređeni po diplomatskim predstavništvima 
u inostranstvu. Jočić ističe i da će poslovni prostor službi nove državne 
zajednice koje se sele u bivši SIV u većini slučajeva vraćati u svojinu 
republika.
- U Srbiji tim prostorom raspolaže Republička direkcija za imovinu, a s obzirom 
da će dobar deo nadležnosti sa saveznog nivoa biti prebačen na republike 
članice, onda će i neke službe koje prelaze u nadležnost Srbije verovatno biti 
smeštene u prostor onih organizacija koje se sele u Palatu federacije - 
objašnjava on.
Jovičić je naglasio i da će zaposleni iz onih ministarstava čije se nadležnosti 
prenose na republike članice, takođe biti preuzeti, dok je jedan deo radnika 
uzeo otpremnine.