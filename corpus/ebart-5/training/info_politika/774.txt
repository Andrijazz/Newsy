> Izvor: matf
> Datum: 
> Rubrika: info_politika
> Naslov: Da li je na pomolu novi politiČki pakt - TadiĆ, Labus i LjajiĆ
> Članak:


U Sandžačko-demokratskoj partiji demantuju da je bilo konkretnih razgovora o 
bilo kakvoj predizbornoj koaliciji. Demokratska stranka spremna da se stavi na 
čelo kolone. Koalicija tek posle izbora

BEOGRAD - Glasno, skoro kao od članova sopstvene partije, Rasimu Ljajiću stigla 
je podrška i od funkcionera Demokratske stranke. Čak se i potpredsednik 
Koordinacionog tela za jug Srbije Dušan Spasojević, inače Tadićev savetnik, 
"spakovao" čim je čuo da Ljajić odlazi iz ovog tela. Otkud tolika briga DS za 
lidera Sandžačko-demokratske partije? 
Po prvoj nezvaničnoj verziji, Tadićeva stranka sprema koaliciju, i to sa 
partijama Rasima Ljajića i Miroljuba Labusa. Onda bi bilo prirodno što se 
međusobno štite budući koalicioni partneri. Bilo bi to i objašnjenje za 
uzdržanost lidera G17 plus tokom glasanja na sednici Vlade Srbije o uvođenju 
vanrednog stanja u Novom Pazaru. 
Po scenariju druge, za mnoge realnije verzije, Demokratska stranka drži stranu 
Ljajiću oko Novog Pazara, predstavlja ga kao "žrtvu režima", a sve da bi zadala 
još jedan udarac vladajućoj koaliciji. 
U Ljajićevoj SDP demantuju da je dosad bilo konkretnih razgovora o bilo kakvoj 
predizbornoj koaliciji. A, ponašanje Tadićevih u celoj sutuaciju ocenjuju - 
očekivanim.  
- Njihove reakcije jesu zakasnele, ali su dobrodošle. Očekivali smo podršku DS, 
a njihovi predstavnici bili su i na osnivačkoj skupštini naše stranke u 
Beogradu, čime su jasno stavili do znanja da u nama vide partnere - ukazuje 
Munir Poturak, potpredsednik SDP. 
Sa druge strane, u DS ne kriju želju da jednog dana stanu na čelo bloka 
proevropskih stranaka. 
- Pružamo ruku svima kojima je prioritet Srbija u Evropi, tačnije zemlja u 
kojoj će se normalno živeti - reči su Đorđa Todorovića, portparola DS.
Politički analitičar Vinko Đurić smatra da Tadićeva stranka neće tražiti 
partnera uoči izbora, odnosno da je koalicija DS i SDP moguća tek posle 
glasanja. U ovoj kombinanciji Đurić ne vidi G17 plus, jer je "to mnogo više 
želja G17 plus, nego realnost".
- DS neće praviti predizborne koalicije, jer sada imaju dobar rejting. Ne 
verujem ni da će SDP želeti da se "utopi" u Tadićevu stranku, i zato neku 
saradnju očekujem tek posle izbora - zaključuje Đurić.