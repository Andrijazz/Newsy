> Izvor: matf
> Datum: 
> Rubrika: info_politika
> Naslov: KONSTITUISANA SKUPŠTINA KOSOVA I IZABRANI ORGANI VLASTI
> Članak:


Nedžad Daci ubedljivo ponovo izabran za predsednika parlamenta. Troje srpskih 
poslanika posle plenarne sednice napustili su salu

PRIŠTINA - I pored protivljenja mnogih međunarodnih faktora, Ibrahim Rugova 
isterao je svoje. Na njegov predlog, juče ja za novog premijera Kosova izabran 
Ramuš Haradinaj.
Za njega je od 108 prisutnih poslanika (Skupština sa srpskim poslanicima ima 
120 mesta najpre glasalo njih 68, što nije ni dve trećine poslanika. 
Dvotrećinsku većinu, koja je bila potrebna za izbor predsednika Kosova, jedva 
je u drugom krugu obezbedio Ibrahim Rugova, čije je izbor kao i Haradinajev, 
bojkotovalo 30 poslanika Tačijeve DPK i građanske inicijative "ORA" Vetona 
Suroija.
Od predstavnika srpske liste za Kosovo i Metohiju, za koju je predviđeno osam 
poslaničkih mesta, niko nije prisustvovao konstitutivnoj sednici. Na sednicu su 
došla dva potencijalna poslanika Građanske inicijative Slaviša Petković i Zlata 
Kujundžić, koji su je napustili odmah posle plenarnog dela.
Prvi na listi za Kosovo i Metohiju, Dragiša Krstović, koji kao i njegovih sedam 
kolega nije došao u Prištinu, u telefonskom razgovoru za "Novosti", zahtevao je 
da se srpski zahtevi ispune za 90 dana, uz konstataciju da on nije optimista da 
će se nešto promeniti nabolje, kad se Rugova i pored protivljenja međunarodne 
zajednice usuđuje da za mandatara predlaže, a skupština izabere, Ramuša 
Haradinaja.
Potvrdio nam je da su on i Oliver Ivanović dan ranije podigli potrebna 
dokumenta, rešenja o "plati" i drugim prinadležnostima što, kako kaže, ne znači 
da će u Skupštinu, dok se god njihovi uslovi ne ispune.
Za predsednika Skupštine Kosova ponovo je izabran Nedžat Daci.