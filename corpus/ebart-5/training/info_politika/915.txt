> Izvor: matf
> Datum: 
> Rubrika: info_politika
> Naslov: POČELE PRIPREME ZA SVEČANU SEDNICU SKUPŠTINE SRBIJE
> Članak:


Sekretar Narodne skupštine Srbije Marko Danilović izjavio je juče da će Dom 
Narodne skupštine biti spreman za održavanje svečane sednice na kojoj treba da 
se proglasi ustav Srbije, bez obzira na to za koji će termin ona biti zakazana.
On je rekao da su pripreme za ovu sednicu u toku i da će velika sala Doma 
parlamenta moći da primi sve poslanike i mnogobrojne goste.
Danilović je istakao da će na svečanu sednicu biti pozvani svi državni 
zvaničnici, članovi vlade, sudije Ustavnog suda Srbije, poglavari verskih 
zajednica, kao i diplomatski kor. 
Ova svečana sednica biće prva koja se održava u Domu Narodne skupštine, od kada 
je tu zgradu, posle razdruživanja s Crnom Gorom, letos preuzela Narodna 
skupština Srbije.
Velika skupštinska sala raspolaže sa ukupno 356 mesta, od kojih su 324 mesta u 
centralnom delu, a 32 pomoćna mesta nalaze se sa strane. Iznad sale kružno se 
prostire galerija, gde su takođe predviđena mesta za goste.
(Tanjug)