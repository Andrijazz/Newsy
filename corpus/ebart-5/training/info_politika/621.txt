> Izvor: matf
> Datum: 
> Rubrika: info_politika
> Naslov: Zamenik predsednika SRS-a Tomislav Nikolić je istakao da će radikali u 
> Članak:

opštinskoj skupštini u Kuli imati jednog ili dva odbornika više nego u prošlom 
sazivu.
- Videćemo kako će to izgledati, prošli put su izbegli da s nama prave vlast. 
Ako izbegnu i sada, onda ćemo idući put imati dovoljno odbornika da sami 
osvojimo vlast, tako da onima kojima bude nuđeno preporučujem da ozbiljno 
shvate i prihvate ponudu opštinskog odbora SRS-a iz Kule - poručio je Nikolić.
- DS je na lokalnim izborima u Kuli ostvario bolji izborni rezultat nego pre 
godinu dana, ali cilj DS-a je da bude najjači na svakim izborima na kojima 
učestvuje  ocenio je potpredsednik DS-a Dušan Petrović. - Važno je da je 
demokratski   korpus pokazao da je jači od konzevrativnih snaga i vrlo je bitno 
da građani imaju potpuno jasnu svest o tome da je davanje glasova različitim 
nedovoljno profilisanim grupacijama kontraproduktivno. Ušli smo u period kada 
će izbori između DS-a i SRS-a odrediti kojim će to pravcem ići Srbija i siguran 
sam da je većina građana za jasan proevropski put.
Na pitanje ima li šanse da DS formira vlast u Kuli s nekim strankama, ili će to 
učiniti radikali, Petrović odgovara: - Videćemo u narednim danima, postoji 
mogućnost da se formira prodemokratska većina. Neće to biti jednostavni 
pregovori i ništa ne želim da prejudiciram - kazao je on.
Šef poslaničke grupe G17 plus Miloljub Albijanić misli da radikali neće naći 
pratnere za formiranje opštinske vlasti u Kuli.
- Bio bi veoma dobar signal da oni prosto ni ne mogu da formiraju odborničku 
većinu i pozivam stranke demokratske orijentacije da odmah krenu u razgovore o 
formiranju demokratske vlasti u Kuli - kaže Albijanić.
Na pitanje da li tu misli i na PSS, Albijanić odgovara: "bez Bogoljuba Karića".
- Radikali i Karić će malo da se odmaraju - podvukao je Albijanić.