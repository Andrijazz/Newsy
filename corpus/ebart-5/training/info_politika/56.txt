> Izvor: matf
> Datum: 
> Rubrika: info_politika
> Naslov: Šesti samit Procesa saradnje jugoistočne Evrope danas u Beogradu
> Članak:


BEOGRAD - Šesti samit šefova država i vlada zemalja članica Procesa saradnje 
jugoistočne Evrope biće održan danas u Beogradu. Na Samitu će, pored 
predsednika, odnosno premijera SCG, BiH, Makedonije, Albanije, Bugarske, 
Rumunije, Grčke i Turske, učestvovati Stjepan Mesić, predsednik Hrvatske, koja 
ima status posmatrača, kao i visoki predstavnici EU, SE, Oebsa, UN i NATO. Našu 
zemlju će predstavljati predsednik Svetozar Marović.
Samit bi trebalo da bude završen usvajanjem Beogradske deklaracije, a tokom 
plenarnog i bilateralnih sastanaka biće reči, između ostalog, o liberalizaciji 
trgovine, saradnji u oblasti saobraćaja, energetike i borbi protiv 
organizovanog kriminala.
Proces saradnje jugoistočne Evrope pokrenut je 1996. godine, kao autohtona 
inicijativa balkanskih zemalja. Od tada su počele da se održavaju konferencije 
na najvišem političkom nivou, što je u prvoj polovini devedesetih bilo 
nezamislivo. To je imalo pozitivan uticaj na javno mnjenje zemalja-članica, kao 
i na poboljšanje opšte atmosfere u regionu. Usvojeni dokumenti i povelje 
obezbeđuju multilateralnu saradnju balkanskih zemalja u najširem spektru 
oblasti - politici, ekonomiji, kulturi. Ova inicijativa nastoji da region 
pretvori u područje stabilnosti, bezbednosti i saradnje.