> Izvor: matf
> Datum: 
> Rubrika: info_politika
> Naslov: Premijer Živković o privatizaciji
> Članak:


BAČ (Tanjug) - Premijer Srbije Zoran Živković izjavio je u Baču da je 
privatizacija novi kapital za razvoj poljoprivrede, pod uslovom da se potpuno 
reše pitanja vlasništva nad zemljom. 
Govoreći o razvoju poljoprivrede, premijer je u razgovoru sa  predsednikom 
opštine Bač Tomislavom Bogunovićem, rekao da  bi, kada je reč o sredstavima 
Fonda za razvoj poljoprivrede, trebalo nešto menjati, kako bi ta sredstva mogla 
da koriste i društvena preduzeća. 
Nakon obilaska fabrike za preradu voća i povrća  "Slovan-Progres" u Selenci kod 
Bača, Živković je rekao da je ta  ugledna firma najbolji primer kako se 
namenski i uspešno koriste  sredstva Fonda za razvoj. Premijer je u Bačkom 
Novom Selu razgovarao sa građanima, obišao granicu uz reku Dunav i gradilište 
na putu Plavna tačka-Bođani, gde je izvođačima radova poželeo uspešan rad. 