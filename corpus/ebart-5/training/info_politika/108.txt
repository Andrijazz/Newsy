> Izvor: matf
> Datum: 
> Rubrika: info_politika
> Naslov: KOALICIJA "LISTA ZA SANDŽAK DR SULEJMAN UGLJANIN"
> Članak:


Otpali ugledni lekari i privrednici

Koalicija "Lista za Sandžak dr Sulejman Ugljanin" saopštila je da je iz svojih 
redova isključila dr Fadila Škrijelja, Tarika Imamovića, Jusufa Bajramovića, 
Ramiza Paljevca i Esada Lotinca, odbornike u Skupštini opštine Novi Pazar koji 
su nedavno, napuštanjem sednice Skupštine opštine, otkazali lojalnost Sulejmanu 
Ugljaninu i opštinskom rukovodstvu u Novom Pazaru. Među isključenima su ugledni 
privrednici i lekari koji su, kako su izjavili neki od njih, odlučili da 
podignu glas protiv uzurpacije opštinske imovine i mahinacija opštinskog 
rukovodstva.
Čelnici drugih partija u Novom Pazaru optužuju "Listu za Sandžak dr Sulejman 
Ugljanin" za uzurpaciju opštinske imovine, lično bogaćenje, uništavanje grada i 
donošenje nezakonitih odluka. Sve više građana piše žalbe nadležnim državnim 
organima i obilazi dopisništva u Novom Pazaru tražeći pomoć i tvrdeći da su 
teško oštećeni.
Potpredsednik "Liste za Sandžak" Bajram Omeragić tvrdi, međutim, da je stanje u 
koaliciji "redovno" i optužuje novinare u Novom Pazaru, posebno dopisnike nekih 
beogradskih listova da vode nekakvu harangu protiv njegove koalicije i 
opštinskih vlasti.