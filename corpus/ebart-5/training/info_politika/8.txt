> Izvor: matf
> Datum: 
> Rubrika: info_politika
> Naslov: KONFERENCIJA ZA NOVINARE DHSS-a 
> Članak:


Batić ističe da EU polako diže ruke od celog sporazuma 

Predsednik Demohrišćanske stranke Srbije Vladan Batić ocenio je juče da proces 
donošenja ustavne povelje "podseća na priču o hiljadu i jednoj noći" i da su za 
to najodgovorniji potpredsednik Savezne vlade Miroljub Labus i predsednik SRJ 
Vojislav Koštunica. 

Batić je na konferenciji za novinare rekao da su Labus i Koštunica, kao najviši 
savezni funkcioneri, "najodgovorniji za očuvanje zajedničke države", jer su oni 
potpisali beogradski sporazum 14. marta 2002. godine. 

"Labus sada baca drvlje i kamenje na ustavnu povelju buduće zajednice Srbije i 
Crne Gore. Drago nam je što je shvatio da je sve šarena laža i sada nastupa kao 
portparol DHSS-a, a to mesto je u stranci upražnjeno", rekao je on. 

Lider DHSS-a, koji je i srpski ministar pravde, ocenio je da je ustavna povelja 
"u mnogim formulacijama u koliziji sa beogradskim sporazumom, a nacrt zakona o 
sprovođenju ustavne povelje je u koliziji i sa beogradskim sporazumom i sa 
ustavnom poveljom". 

Batić je takođe istakao da sve što predviđa ustavna povelja "nije spajanje, 
nego razdvajanje", te da "nije reč o implementaciji, nego o sukcesiji". 

On je rekao da Evropska unija "polako diže ruke" od celog sporazuma i taj stav 
obrazložio jučerašnjim nedolaskom evropskih diplomata Havijera Solane i Krisa 
Patena u Beograd, nazivajući posetu grčkog ministra diplomatije Jorgosa 
Papandreua Beogradu "lokalnom pričom". 

Srpski ministar pravde kritikovao je glavnog tužioca Haškog tribunala Karlu del 
Ponte zbog podrške osnivanju suda za ratne zločine u Sarajevu i zbog toga što 
nije podignuta optužnica protiv bivšeg predsednika Bosne i Hercegovine, Alije 
Izetbegovića. 

(Beta)