> Izvor: matf
> Datum: 
> Rubrika: info_politika
> Naslov: Milan St. Protić potpredsednik DHSS
> Članak:


Moralna kriza u Srbiji je veća od ekonomske. Najizrazitija je u politici. To je 
posebno izbilo na videlo ovih dana, kad se zahuktavaju kampanje i raspaljuju 
stari i novi sukobi. Slogan "Budimo ljudi", pod kojim svoju kampanju vodi 
predsednik DHSS dr Vladan Batić, nije namenjen ni njegovim protivkandidatima, 
ni šefovima njihovih izbornih štabova. Najveći broj njih smatra da "cilj 
opravdava sva sredstva" i do njihovih mozgova nikakva razumna poruka i ljudska 
reč, jednostavno, ne mogu da dopru.
Takva logika je iznedrila sve one "političke Topaloviće", koji svakodnevno 
"prekopavaju" grob Zorana Đinđića, ne bi li našli nešto "za sebe" ili nešto 
"protiv onih drugih". Takav "sistem vrednosti" tera neke političare da i o 
okorelim kriminalcima i ubicama govore kao o "gospodi", a neki čak tvrde da će 
ovo ili ono svedočenje "odlučiti izbore".
Time svakodnevno vređaju i potcenjuju građane Srbije, koji žele normalan život 
i povratak sistema vrednosti, zasnovan na veri, istini, pravdoljubivosti, 
poštenju... Jednom rečju, da budu ljudi!