> Izvor: matf
> Datum: 
> Rubrika: info_politika
> Naslov: TADIĆEV I KOŠTUNIČIN TIM USAGLAŠAVA STRATEGIJU ZA KiM
> Članak:


Dokument se neće bazirati samo na predsednikovom planu i Skupštinskoj 
rezoluciji, već i na drugim relevantnim papirima od kojih neki nisu ni 
objavljivani u javnosti

IZRADA nove platforme srpskog pregovaračkog tima za razgovore o statusu Kosova 
i Metohije potrajaće, kako se procenjuje, najmanje dve nedelje. U tom periodu, 
četiri savetnika premijera i predsednika Srbije, koji su u operativnom delu 
tima, napraviće "prvu ruku" ovog dokumenta, koju će zatim sagledati glavni 
pregovarači - premijer Vojislav Koštunica i predsednik Boris Tadić, a zatim i 
ministar spoljnih poslova Vuk Drašković i ostatak tima.
S obzirom da se primaču praznici, i da glavni pregovarači imaju i državničke 
obaveze, moguće je da će se ovaj posao produžiti za koji dan. A posao je, kako 
kaže izvor "Novosti" blizak državnom vrhu, obiman, jer se ne radi o kompilaciji 
samo dva najčešća pominjana  dokumenta - Rezoluciji Skupštine i Planu 
predsednika Tadića, već i o ukomponovanju svih ostalih relevantnih papira od 
kojih neki nisu ni objavljivani u javnosti. Pre svega, misli se na akte kojima 
se definiše formula "više od autonomije, manje od nezavisnosti" a koja zapravo 
znači "široku autonomiju, sa međunarodnim garancijama".
- Te garancije značile bi da mi ne bismo u nekom trenutku mogli da ukinemo 
autonomiju, ali i da albanska većina ne bi mogla da traži nezavisnost - kaže 
naš izvor.
Iako su poznate osnovne ideje i mada nema suštinskih razlika između stavova 
premijera i predsednika, naš izvor kaže da je zadatak pregovarača na 
sastavljanju platforme veoma osetljiv, jer treba naći prave nijanse prilagođene 
formatu pregovora.
U radnoj grupi za decentralizaciju široko će biti zastupljeni Srbi sa Kosmeta, 
pre svih Ranđel Nojkić i Milorad Todorović, kao ravnopravni učesnici, pa se ne  
očekuju nikakvi sporovi.