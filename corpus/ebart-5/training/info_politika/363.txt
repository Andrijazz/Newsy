> Izvor: matf
> Datum: 
> Rubrika: info_politika
> Naslov: Lazar Antonić u kampanji protiv oca
> Članak:


Sin očekuje da otac sve sportski podnese, a tata kaže: "Uvek ću biti na strani 
svoga sina"

Pre nekoliko dana Lazar Antonić vratio se u Beograd iz Bagdada. Čim je stigao 
kući, žurno je započeo svoju kampanju uoči lokalnih izbora. Njegov slogan je 
"Ne glasajte za moga tatu - radikala Dragomira Antonića!", a plakati bi trebalo 
krajem nedelje da osvanu širom opštine Stari grad.

Ova porodična antikampanja jeste lični čin neslaganja sina sa političkim 
stavovima oca. Lazar veruje da će uspeti da ukaže i ostalim građanima da je 
radikalska opcija pogrešna. Inače, Lazar je za odluku svoga oca, koji je bio 
jedan od osnivača Nove demokratije, da pristupi SRS i kandiduje se na izborima 
čuo pre mesec dana. Iako je Antonić stariji pokušao da objasni da je to "zdrava 
nacionalna opcija", ostali članovi porodice nisu bili baš blagonakloni prema 
tome.
- Rekao sam mu da on takvim postupkom narušava kredibilitet cele porodice i 
pokušao sam da ga odgovorim od kandidature. Svako ima pravo na svoje mišljenje, 
ja poštujem njegovo, ali je ovo način na koji ja želim da izrazim protest - 
kaže Lazar. On očekuje da "tata celu akciju primi fer i u sportskom duhu".
- Imamo dobre odnose, ali on je uradio nešto pogrešno i sada treba da snosi 
posledice za to - smatra ovaj dvadesetšestogodišnjak.
I otac, kao i svaki drugi, kaže da će uvek biti na strani sina, ma šta on 
radio. Takođe smatra da svako treba da živi svoj život i da će Lazar uvek biti 
"njegov sin".
- Ko nije bio buntovnik u mladosti, taj nije ni živeo. Sve je to normalno. Do 
sada se nisam mešao u njegov životni put, pa ovakav potez ni na koji način neće 
uticati na mene i moj politički angažman - rekao je  Dragoljub Antonić. Ona 
kaže i da njegov stav o ovom slučaju pokazuje koliko su radikali "umereni i 
tolerantni".
U okviru ove antikampanje biće štampane dve vrste plakata u tiražu od hiljadu 
primeraka, a Lazarovi drugovi će zajedno s njim deliti i flajere.
- Sam sam finansirao ovaj projekat. Koštaće oko 1.500 dolara. Potrošio sam svoj 
džeparac koji sam dugo sakupljao, ali su mi dosta pomogla i dva druga - kaže 
Lazar.