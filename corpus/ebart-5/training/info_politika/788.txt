> Izvor: matf
> Datum: 
> Rubrika: info_politika
> Naslov: OBNARODOVAN RASKOL MEĐU LIDERIMA EKSPERTSKE PARTIJE
> Članak:


Potpredsednik G17 plus i ministar finansija Srbije Mlađan Dinkić najavio je 
juče da će u subotu na sednici Glavnog odbora G17 plus ponuditi ostavku na 
mesto potpredsednika te stranke. Dinkić je za Betu rekao da je takvu odluku 
doneo zbog "nedemokratske i nerazumne" odluke predsednika G17 plus Miroljuba 
Labusa da smeni predsednicu Izvršnog odbora stranke Vericu Kalanović. "Na 
sednici Glavnog odbora tražiću raspravu i tajno glasanje o mom poverenju", 
rekao je Dinkić. Predsednik G17 plus Miroljub Labus suspendovao je juče 
predsednicu Izvršnog odbora te stranke Vericu Kalanović zbog, kako je 
obrazložio, pritisaka na članove Glavnog odbora G17 plus u vezi sa donošenjem 
odluka stranke na sednici Glavnog odbora stranke, zakazane za subotu, 13. maja. 
"Duboko se ne slažem sa načinom na koji gospodin Labus poslednjih dana donosi 
odluke koje su značajne za budućnost cele stranke, bez ikakvih konsultacija sa 
članovima Predsedništva G17 plus", rekao je Dinkić. On je naglasio da mu nije 
namera da menja stranku G17 plus, ali da ne želi da učestvuje u načinu na koji 
se sada vodi ta stranka. Dinkić je dodao da se sa Labusom video u subotu, 6. 
maja, i da mu je tada rekao svoje mišljenje vezano za budućnost rada Vlade 
Srbije. "Moje je mišljenje da vladi treba dati još jednu šansu da se zaključi 
ugovor o stabilizaciji i pridruživanju Evropskoj uniji, a ta šansa može biti 
data jedino ako stranka G17 plus ostane do kraja septembra u Vladi Srbije", 
rekao je Dinkić za Betu. Prema oceni Dinkića, ukoliko bi G17 plus sada izašla 
iz Vlade, kao što je to preporučio Labus, to bi značilo "momentalne izbore i 
potpuno bi onemogućilo bilo kakav nastavak pregovora sa EU tokom ove godine, 
jer bi se svi bavili izborima, a ne EU". "Poštujem stav Labusa, ali to nije 
dobro ni za stranku ni za državu, i mislio sam da o tome ragovaramo otvoreno na 
Glavnom odboru. Međutim, s obrzirom na današnji potez Labusa, to neće biti 
jedina tema, već ću insistirati da se Glavni odbor izjasni o mom poverenju", 
rekao je Dinkić. On je naglasio da ne pamti da je "iko u nekim drugim strankama 
u Srbiji u istoriji demokratskog odlučivanja izbarane funkcionere stranke 
lišavao svog posla, kao što je to učinio Labus".
"Mislim da je to ružno, pogotovo što se radi o dami. Ako Labus želi mene da 
suspenduje onda treba tako da kaže, e ne da se krije iza leđa gospođe 
Kalanović, koja je jedan od najvrednijih članova G17 plus", rekao je Dinkić. 
Naglašavajući da "ne želi da dođe do cepanja G17 plus, Dinkić je rekao da mu je 
namera da očuva celovitost te stranke koju je, kako je rekao, osnovao zajedno 
sa Predragom Markovićem. "Stalo nam je do toga da se stranka uvećava, a na 
deli", dodao je Dinkić. Na pitanje da li se može očekivati da Labus napusti G17 
plus Dinkić je rekao da se na sednici Glavnog odbora neće raspravljati o Labusi 
već o njemu.