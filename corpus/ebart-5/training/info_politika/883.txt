> Izvor: matf
> Datum: 
> Rubrika: info_politika
> Naslov: RuŽica Đinđić za "Blic" o procesu stoleća
> Članak:


Verujem da će sud do kraja procesa ustanoviti povezanosti između svih aktera u 
ubistvu

Nikada do sada nisam komentarisala suđenje za ubistvo moga muža, niti sam 
odlazila na suđenja, ne zbog toga što nisam imala veru da je taj sudski proces 
moguć, već zato što je način na koji je okončan njegov život nespojiv sa 
Zoranom, kaže za "Blic" Ružica Đinđić, supruga ubijenog premijera. 
On je u biti bio humanista koji nikada takva sredstva ne bi primenjivao prema 
političkim neistomišljenicima. Nikada se nije bavio spletkarenjima i tim 
orijentalnim marifetlucima tako uobičajenim u našem društvu, a kakvi se mogu 
videti i na samom suđenju, kaže Ružica Đinđić objašnjavajući zbog čega je, sve 
do sada, izbegavala da daje bilo kakve komentare o suđenju za ubistvo njenog 
muža.
Međutim, suđenje je, nakon ostavke sudije Marka Kljajevića, počelo iz početka, 
što je kod nje izazvalo ogorčenje i zbog čega je ona taj proces ocenila kao 
"skaredan". 
- Kada sam čula da je Kljajević podneo ostavku, bila sam razočarana, jer je on 
tokom ove tri godine pokazao odlučnost i upornost. Bio je čovek koji je 
pokušavao da izađe na kraj sa svim opstrukcijama koje su tokom suđenja 
postojale. To me je obeshrabrilo jer je njegov odlazak doveo do ovog do čega 
smo došli. S druge strane, ljudski nemam pravo da mu zameram, jer bi i njegova 
porodica, ako bi se njemu nešto desilo - a ne bih volela da mu se desi - bila 
ljuta i kivna. Ljudski, razumem zbog čega je odustao - kaže ona.
Ostaje optimista i veruje da će sud uspostaviti vertikalu povezanosti između 
svih aktera u ubistvu.
- Ja na stvari gledam pozitivno. Svaki defetizam bio bi pogrešan. Ne znam kada 
će proces biti završen, ali sam ubeđena da će se po njegovom okončanju nešto i 
prepoznati. Međutim, ne treba izgubiti iz vida da, recimo, ubistvo Kenedija ni 
nakon četrdeset godina nije razjašnjeno do kraja, i to u Americi koja je 
savršena država i koja ima materijalne i tehničke mogućnosti da to izvede. To 
se i u ovom procesu može dogoditi, ali to ne bi bilo pravedno prema 
očekivanjima i mojim ličnim i građana Srbije - kaže Ružica Đinđić i nastavlja: 
- Ali, kao pravnik znam da je tehnika sudskog procesa uvek tehnika nekog 
dogovora između okrivljenih, advokata.... Još kao student shvatila sam da 
donošenju presude prethodi surova borba advokata. U suštini, to je uvek dil - 
dogovor u jednoj advokatskoj kancelariji.