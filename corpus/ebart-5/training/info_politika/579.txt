> Izvor: matf
> Datum: 
> Rubrika: info_politika
> Naslov: Intervju: ČEDOMIR ANTIĆ
> Članak:


- Državna zajednica SCG ima budućnost, jer iza nje stoji EU, s jasnim stavom da 
u članstvo prima Srbiju i Crnu Goru zajedno. Suština je u tome da Brisel ne da 
da Crna Gora ide odvojeno u evropske integracije. EU je pristala da ide 
ekonomski odvojeno, ali politički ne - izjavio je za "Dnevnik" član 
Predsedništva G17 plus Čedomir Antić, inače tvorac državnog programa 
samnostalne Srbije koji promoviše njegova stranka.


U svetlu poslednje poste visokog predstvnika EU za spoljnu politiku Havijera 
Solane, predstojećih razgovora o briselskom pridruživanju i crnogorskih 
dešavanja, šta čeka državnu zajednicu?
- Državna zajednica SCG je entitet koji ne bi trebalo da ima budućnost, ali, 
nažalost, pošto su se u Srbiji sva privremena rešenja pokazala kao gotovo večna 
i nepotrošiva, verujem da ćemo još dugo samo da proričemo njen kraj. Državna 
zajednica je, nažalost, ostvarenje ideala crnogorske državnosti, zato što bi 
Crna Gora, kada bi bila nezavisna, bila rastrzana sukobima i socijalnim i 
ekonomskim nedaćama. U okviru SCG, Crna Gora ne samo da ima stabilnost već 
ostvaruje dominaciju nad 16 puta brojnijim narodom koji živi u Srbiji. Kako to 
sprečiti? EU je tvorac državne zajednice, tačnije EU i Crna Gora, kako je to 
tačno definisao potpredsednik DS-a Dušan Petrović. Demokrate, a time i tadašnji 
DOS, su rekle "prihvatamo sve što želi Crna Gora, a čemu se ne protivi Brisel". 
Prema tome, mi prihvatamo status političkog neentiteta i političkih imbecila. I 
to je ono što smo prihvatili, i tako nam i treba. U ovom trenutku garant tog, 
nazovi-jedinstva, Srbije i Crne Gore, je EU, koja ne želi nezavisnost Crne 
Gore, jer to pruža mogućnost da se i Kosovo i Metohija osamostale i razne druge 
mogućnosti u narednom periodu. Moje mišljenje je da bi Srbija trebalo da bude 
motor nezavisnosti i Crne Gore i Kosova i Metohije, jer joj to u perspektivi 
odgovara pošto bi ostvarila veliku ekonomsku, a kasnije i političku domaniciju 
nad tim krajevima. Ovako, od te političke i ekonomske dominacije nema ništa, 
odnosno Srbija je dozvolila da se njome politički dominira.

Koji je vaš komentar ponovljene izjave premijera Mila Đukanovića o stvaranju 
saveza nezavisnih država, ali ovog puta s porukom da i Srbija treba da traži 
međunarodno priznanje?
- Pre svega, čini mi se da Đukanović neprekidno traži svog Miloševića. On je 
prvo imao Miloševića kao mentora, a zatim kao životnog protivnika i s nestankom 
Miloševića nestala je i njegova uloga u politici. Novu političku ulogu 
Đukanović je našao u potpirivanju najmračnijeg nacionalizma u Crnoj Gori, koji 
za cilj ima podelu građana Crne Gore. I oni su u ovom trenutku podeljeni: 43 
odsto ih tvrdi da su Crnogorci, a 30 su Srbi i međusobno se ne priznaju, što je 
tragično. Mislim da Đukanović ne treba da brine o tome kako će Srbija doći do 
svog međunarodnog priznanja.

Mi smo stara evropska država, prvi smo sproveli nacionalnu revoluciju na 
Balkanu u 19. veku i bili smo nezavisna država u srednjem veku, dok Crna Gora 
to nije, i to treba da se zna. Duklja i Zeta su srpske države, a ne crnogorske. 
Crna Gora se prvi put pominje 1437. godine. Mi smo i 1878. godine izvojevali 
nezavisnost, a Crna Gora s tim ima malo veze. Videćemo šta ćemo da uradimo i to 
da li će Srbija imati kontinuitet sa SRJ i SCG ili ne nije Đukanovićeva briga. 
Kao što nije njegova briga premijer Srbije Vojislav Koštunica, koga napada, već 
crnogorski građani, oni iste koje ne priznaje. NJih 264.000 živi u Srbiji, a on 
ih ne priznaje za svoje sugrađane, a još 200.000 u Crnoj Gori smatra za neku 
vrstu "pete kolone". Vreme je da kao čovek, koji verovatno skupo plaća da ga 
kojekakvi plaćeni novinari nazivaju "evropskom pričom", razmisli koja je 
evropska država podelila svoje građane i veliki broj njih pretvorila u građane 
drugog reda. Podsetiću, Albancima u Crnoj Gori treba 8.000 do 9.000 glasova za 
jednog poslanika, a Srbi s 35.000 ne mogu da imaju jednog poslanika u 
parlamentu Crne Gore.

Da li je skretanje s referendumske priče na traženje krvivca u Srbiji odraz 
nemoći nakon poslednjeg četvoročasovnog razgovora Đukanović-Solana?
- Ne znam sadržaj tog susreta, ali znam da Crna Gora ima unutrašnjih problema i 
da je mnogo lakše govoriti da postoje spoljni problemi. Međutim, ako neko ide 
receptom koji je kreirao Slobodan Milošević, onda mora biti spreman i na 
posledice.

U ovom trenutku zvanična Podgorica tvrdi da su Vojska SCG i zajednička spoljna 
politika skupi i da ne bi trebalo da postoje?
- To je vrlo dobra ideja, ali čudi me da dolazi od ljudi koji su svojevremeno 
od Crne Gore stvorili policijsku državu i zemlju u kojoj je po jednom 
uniformisanom licu bio najmanji broj stanovnika. Vrlo dobro bi bilo da onda do 
kraja prihvate reforme koje sprovodi ministar odbrane SCG Prvoslav Davinić i da 
se ne konfrontiraju s njima, pošto te reforme idu ka smanjenju troškova za 
Vojsku. Veliki problem je i taj što oni gotovo minimalno finansiraju Vojsku 
SCG, a s druge strane, voleo bih da gospoda Svetozar Marović, Milo Đukanović i 
Filip Vujanović otvoreno kažu svojim partijskim funkcionerima i svojim 
biračima, pošto je Crna Gora mala zemlja i svaki birač znači, da će ostati bez 
posla ako državna zajednica nestane. Mi imamo projekat da naše ljude 
apsorbujemo u našim ministarstvima, ali kako će oni to da reše? Da li misle da 
će ponovo da naprave taj trik s milijardu dinara otpremnine, pa pošto nisu 
imenovani, već izabrani funkcioneri, da ih ponovo biraju i ponovo dobiju 
otpremninu? Misle li da će to stalno tako da ide i da Srbija plaća i da će u 
njoj stalno ljudi misliti kako da nadmudre jedni druge, na štetu svojih 
građana? Zar misle da će Srbija stalno dozvoljavati da oni svoje probleme 
izvoze ovde?