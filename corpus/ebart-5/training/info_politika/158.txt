> Izvor: matf
> Datum: 
> Rubrika: info_politika
> Naslov: Komentar
> Članak:


Branislav Bjelica

Može li prosečna porodica u Srbiji da prezimi nadolazeću zimu? Naravno da može, 
kako je sve prethodne prezimljavala. Pitanje je samo - kako će da je prezimi. 
Potpitanje, na šta će da se greje?
Odgovor može da bude sasvim jednostavan: onako kako se i svih prethodnih zima 
grejala. Ko živi u stambenoj zgradi nakačenoj na daljinski sistem grejanja ne 
mora ni da zna da li se greje na mazut ili na plin, ima ko o tome brine, 
stanari su samo dužni da plaćaju.
Onima koji nemaju ovu mogućnost ostaje nekoliko drugih solucija: ugalj, drva i 
struja. Dakle, stvar je jednostavna. Platiš i greješ se. Međutim, kada se 
prosečna porodica sabere, kada izračuna koliko joj je para potrebno za svaki 
zimski mesec, dođe joj da se smrzne. Dakle, i nije sve tako jednostavno, jer - 
više se ne zna koji je vid grejanja skuplji.
Kubni metar drva košta 2.100 dinara, najmanje. Tona kvalitetnog uglja oko 5.000 
dinara. Možda sa tim kubikom i sa tom tonom može da se prezimi zima, ali na 
Jamajci. U Srbiji sigurno ne. Prosečna porodica u Srbiji struju plaća oko 
hiljadu i po dinara mesečno. U to nije uračunato grejanje. Dakle, hiljadu i po 
za struju (kuvanje, kupanje, usisavanje...) i oko četiri i po hiljade dinara za 
drva (dva kubika mesečno). To izađe na šest hiljada dinara.
Najmanje tri decenije unazad stručnjaci su nas učili i uveravali da je grejanje 
na struju najekonomičnije. Građene su zgrade i kuće bez dimnjaka. Onda su došli 
neki drugi stručnjaci. Oni nas od pre neku godinu ubeđuju da je grejanje na 
struju opasno po kućni budžet. To smo odmah shvatili. Čim su nam uveli one 
plave i crvene tarife. Rekli su nam da je najbolje da se prebacimo na ugalj i 
drva.
Narod je navalio da kupuje drva i ugalj jer je jeftinije, ali su prodavci ovih 
energenata učinili da grejanje na struju ponovo bude aktuelno. Zašto? Zato što 
sada ispada da će račun za grejanje na drva i struju biti skoro isti. Znam 
ljude koji su već odlučili da se ove zime, ipak, greju na struju. Manje je 
naporno od cepanja drva. Znam, međutim, i šta su stručnjaci letos upozoravali: 
velike su suše, možda struje neće biti dovoljno.