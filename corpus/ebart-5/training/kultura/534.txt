> Izvor: matf
> Datum: 
> Rubrika: kultura
> Naslov: Tradicionalna Prolećna izložba Udruženja likovnih umetnika Srbije (ULUS) u toku 
> Članak:

je u beogradskom Paviljonu "Cvijeta Zuzorić" na Kalemegdanu. Izložena su dela 
125 umetnika, a ove godine nagrade su dodeljene za najbolje radove u proteklom 
jednogodišnjem periodu. Žiri, kome je predsedavao Nikola Šindik - a članovi 
bili Gordana Stanišić, Goran Desančić, Vladimir Komad i Nadežda Marković, 
odlučio je da se, u četiri umetničke kategorije, dodele nagrade sledećim 
autorima: Zlatna paleta Nebojši Stojkoviću - Joškin Šiljanu, Zlatno dleto 
Zoranu Krički, Zlatna igla Alanu Bećiriju, dok je nagrada za proširene medije 
otišla Nini Todorović.
U obrazloženju koje je potpisao slikar Nikola Šindik, između ostalog, stoji da 
je "srećan žiri koji se oznoji na putu do svoje odluke, jer ta činjenica 
ukazuje na neporecivo bogatstvo i perespektive umetnosti. Svaki od ovih 
umetnika donosi specifičan autorski pečat, definisan poetski iskaz, gde je 
lutanje po minskom polju preporučenih izama, očigledno preraslo u svojevrsni 
istraživački poduhvat na polju (re)konstrukcije likovnog jezika. Jasan estetski 
stav, sa uporištem u sofisticiranom iščitavanju tradicije i tačnom 
korespondencijom sa aktuelnim tokovima svetske umetničke scene preporučili su 
ove autore da, naoružani nagradama, daju poseban ton ovoj Prolećnoj izložbi".
Prolećni salon je otvoren do 30. maja.