> Izvor: matf
> Datum: 
> Rubrika: kultura
> Naslov: U Los Anđelesu objavljene   nominacije za 77. Oskara
> Članak:


Skorsezeov film "Avijatičar" glavni favorit. Svečana dodela nagrade američke 
Akademije za film biće održana 27. februara u losanđeleskom "Kodak" teatru 

Predsednik američke Akademije za film, umetnost i nauku, Frenk Pirson i glumac 
Edrijen Brodi (Pijanista), svečano su objavili u utorak rano ujutru po 
američkom vremenu nominacije za ovogodišnjeg "Oskara" u 24 kategorije. 

Kao što su stručnjaci i predvideli, trku predvodi film "The Aviator" 
(Avijatičar) Martina Skorsezea o kontroverznom milijarderu Hauardu Hjuzu sa 11 
nominacija, a slede "Million Dollar Baby" (Lutka od milion dolara) Klinta 
Istvuda i "Finding Neverland" (U potrazi za Nedođijom) Marka Forstera, sa po 
sedam nominacija.
Uz pomenuta tri, i filmovi "Rej" i "Stranputice" umešaće se u trku za najbolji 
film, a njihovi reditelji - Tejlor Hekford odnosno Aleksandar Pejn, oprobaće 
snagu sa Istvudom, Skorsezeom i Majkom Lijem, nominovanim za režiju 
venecijanskog pobednika "Vera Drejk".
Osim za najbolji film i režiju, Skorsezeov "Avijatičar" nominovan je i za tri 
glumačke nagrade - Leonardo Dikaprio za glavnu mušku, Kejt Blanšet za sporednu 
žensku i Alan Alda za sporednu mušku ulogu. Dikapriju "društvo" prave Don Čidl 
(Hotel Ruanda), Džoni Dep (Finding Neverland), Džejmi Foks (Rej) i Klint Istvud 
(Million Dollar Baby). Istvudov film "Million Dollar Baby" priča je o kelnerici 
(Hilari Svonk) koja odlučuje da pobegne od nemaštine tako što će postati 
bokserka. Svonkova će "ukrstiti koplja" sa Anet Bening (Kao Julija), Imeldom 
Stonton (Vera Drejk), Kejt Vinslet (Besprekorni sjaj večitog uma) i Katalinom 
Sandino Moreno (Maria Full of Grace).
Osim Istvuda (nominovanom za režiju i glumu) šanse za dvostruki dobitak ima i 
tamnoputi Džejmi Foks. Osim za sjajno odigranu ulogu Reja Čarlsa, on je 
nominovan i u kategoriji sporednog glumca u filmu "Collateral". Pored Alana 
Alde, konkurenti su mu i Tomas Hejden Čerč (Stranputice), Morgan Friman 
(Million Dollar Baby) i Klajv Ouen (Bliskost). 
Uz sjajnu Kejt Blanšet, za najbolju sporednu žensku ulogu nominovane su i 
Natali Portman (Bliskost), Lora Lini (Kinsey), Virdžinija Medsen (Stranputice) 
i Sofi Okonedo (Hotel Ruanda).
Najbolji strani film biraće se između španskog "Unutrašnjeg mora", švedskog 
"Kao što je na nebu", južnoafričkog "Juče", francuskog "Hora" i nemačkog "Pada".
Svečana dodela nagrade američke Akademije za film biće održana 27. februara u 
losanđeleskom "Kodak" teatru, a domaćin večeri biće komičar Kris Rok.