> Izvor: matf
> Datum: 
> Rubrika: kultura
> Naslov: SARADNjA TIMOČANA I LAPONACA
> Članak:


ZAJEČAR - Danas će se dragulji etnološke zbirke zaječarskog Narodnog muzeja 
pojaviti u punom sjaju na izložbi u Arktičkoj kući finskog grada Ravaniemija, u 
pokrajini Laponiji. Poželeo je to letos preduzimljivi Finac Kari Lainen, 
generalni sekretar Umetničkog saveta Laponije, veliki prijatelj naše zemlje, pa 
je u polarni krug iz Zaječara stigla ekskluzivna pošiljka sa 92 eksponata 
tradicionalne narodne kulture zaječarskog i timočkog područja.
Sugrađani Deda Mraza biće u prilici da do 21. januara iduće godine razgledaju 
najlepše primerke narodnog nakita s kraja 19. i početka 20. veka, narodne 
nošnje, preslice, obredne hlebove, uskršnja jaja, rajeke sveće i druga 
živopisna svedočanstava života koji je Fincima malo poznat. Autor ove izložbe 
na dalekom severu Evrope je Suzana Antić, viši kustos Narodnog muzeja u 
Zaječaru, a izložba nosi naziv "Neotkrivena kultura - istočna Srbija".
U toku idućeg leta biće priređeni Dani Laponije u Zaječaru. O svemu ovome već 
su se dogovorili priređivači zaječarske izložbe u Finskoj  predstavnici 
Umetničkog saveta Laponije, "Balkankulta" iz Beograda i Narodnog muzeja iz 
Zaječara.
- Ovog leta gospodin Kari Lainen prvo je otvorio izložbu o Laponiji u Beogradu 
pa je potom, posredstvom Dimitrija Vujadinovića iz "Balkankulta", stigao u 
Zaječar  kaže Bora Dimitrijević, direktor zaječarskog muzeja. - Bio je 
oduševljen onim što je ovde video pa je poželeo da to vide i ostali Finci.
Dimitrijević kaže da se zaječarski eksponati ove godine treći put sele u svet, 
a Zaječarci su videli 50 izložbi drugah muzeja u svom gradu. U Riminiju u 
Italiji zaječarski muzej je prikazao eksponate sa Romulijane, a u španskoj 
Barseloni prikazane su stare preslice zaječarske etnološke zbirke.
Posredstvom beogradskog "Balkankulta", Zaječarci su ovog leta uspostavili 
kulturnu i privrednu saradnju sa gradom Molfakoneom u Italiji. Ta saradnja je 
proširena i na celu italijansku pokrajinu Fruli  Venecija  Đulija. Sredinom 
januara iduće godine delegacija Zaječaraca krenuće i u finski Ravaniemi, da se 
dogovori o višestranoj saradnji Laponaca i Timočana.