> Izvor: matf
> Datum: 
> Rubrika: kultura
> Naslov: Nikola Konte, pionir italijanske škole plesnog džeza
> Članak:


Fasciniran je Duškom Gojkovićem i džezerima koji su 
činili scenu u Evropi šezdesetih godina prošlog 
veka kada je džez bio sinonim za eleganciju i način 
života. U Beogradu se oseća kao kod kuće

Među gostima nedavno završenog 21. beogradskog džez festivala bio je i Nikola 
Konte, jedan od najetabliranijih predstavnika italijanske škole plesnog džeza. 
Konte je izdanak esid-džez pokreta osamdesetih - počeo je kao kolekcionar 
retkih ploča modalnog džeza, da bi se vremenom afirmisao kao producent, 
kompozitor i di-džej. NJegova eklektična mešavina džeza, bosanove, filmske 
muzike i drugih "egzotičnih" muzičkih sastojaka naišla je na naklonost 
uticajnog Bi-Bi-Sijevog di-džeja DŽajlsa Pitersona, pa je tako i Konte, 
zahvaljujući zastupljenosti u Pitersonovoj emisiji Vorldvajd, stekao zavidnu 
međunarodnu popularnost. NJegov debi album "Jet Sounds" (2000) doneo je jednu 
novu viziju (savremenog) džeza - zvuk "klasičnog" džez benda sa senzibilitetom 
koji je blizak generacijama odraslim uz elektronsku muziku.
- Nastupati sa bendom uživo predstavlja mi veći izazov i iskušenje nego kada 
vrtim ploče u nekom klubu - kaže Konte za Glas. - U klubu je manja barijera 
između mene i publike, koja po prirodi stvari reaguje fizički na ritam. U klub 
dolaze ljudi da bi se zabavili i plesali i "gruv" čini svoje. Nekada imam 
utisak da se moja kabina nalazi usred ritualnog obreda. S druge strane, kada 
sviram sa prijateljima iz benda, pokušavamo da stvorimo dobru atmosferu među 
nama kako bi muzikom naterali na ples i najkonzervativnije uživaoce džeza. 
Nekada nam to uspe ali nekad i ne. Posebno me frustrira kada osetim da ne 
uspevamo da uđemo u emotivnu reakciju publike, jer znam koliko mi emocija 
unosimo u muziciranje.
Konte kaže da su na njegov rad najviše uticali veliki džez gitaristi poput Keni 
Barela, Vesa Montgomerija....
- Uvek mi je bilo važno da svoje klasično shvatanje džeza koje je bazirano na 
preciznom muzicirinju stavim u funkciju ritma jer se način interpretacije 
Dizija Gilespija ili Majlsa Dejvisa publici može predstaviti u modernim gruv 
aranžmanima.
Svoje shvatanje džeza Konte definiše kao intelektualni klabing.
- Zbog toga me fasciniraju džezeri koji su činili scenu u Evropi šezdesetih 
godina prošlog veka kada je džez muzika bila sinonim za eleganciju i način 
života. Svi su igrali uz džez. Mnogo sam slušao Duška Gojkovića, kao i druge 
evropske muzičare koji su morali da preskoče gvozdenu zavesu da bi pokazali 
svoje umeće. U komunističkim sistemima džez je bio ideološka, a ne umetnička 
forma. Poljaci, Rusi i Jugosloveni su svirali po klubovima u Nemačkoj, 
Italiji... i stvarali scenu iz koje crpim puno inspiracije za svoje kompozicije 
- kaže Nikola Konte i smejući se ističe svoju vezanost za Beograd.
- Već drugi put sam u Beogradu i mogu da kažem da se osećam kao kod kuće. Na 
različitim putovanjima retko mi se dešavalo da mi neki grad prija po energiji 
ljudi koji u njemu žive i količini emocije koju emituju svakog dana. U Beogradu 
se može naići na evropsku prefinjenost ali i na balkansku razbarušenost. Zato 
se u njemu osećam kao kod kuće.