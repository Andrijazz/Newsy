> Izvor: matf
> Datum: 
> Rubrika: kultura
> Naslov: REKORDNA POSETA U NARODNOM MUZEJU 
> Članak:


Drevni spis još sutra dostupan javnosti 

Miroslavljevo jevanđelje, izloženo u okviru Nedelje muzeja u Narodnom muzeju u 
Beogradu, videlo je od 18. maja više od hiljadu posetilaca. Ovaj drevni 
rukopis, nastao osamdesetih godina 12. veka, kao najstariji srpski ilustrovani 
ćirilični rukopis, pristupačan je publici samo u izuzetnim prilikama, i biće 
ovog puta dostupan široj javnosti do nedelje, 25. maja. 

Po svom sastavu Miroslavljevo jevanđelje je jevanđelistar, sa tekstovima 
raspoređenim prema čitanjima u toku crkvene godine. Zapis na poslednjem listu 
govori da ga je naručio humski knez Miroslav, brat velikog župana Stefana 
Nemanje. Iz zapisa se saznaje i ime Glorija, verovatno slikara minijatura. 
Pretpostavlja se da je Jevanđelje bilo namenjeno episkopskoj crkvi svetog Petra 
i Pavla u Bijelom Polju na Limu, zadužbini kneza Miroslava.