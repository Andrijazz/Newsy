> Izvor: matf
> Datum: 
> Rubrika: kultura
> Naslov: Sporazum o poslovnotehničkoj saradnji između Beogradske berze koju zastupa 
> Članak:

direktorka Gordana Dostanić i Narodne biblioteke Srbije koju zastupa upravnik 
Sreten Ugričić potpisan je juče u podne u Narodnoj biblioteci. Povod je, kako 
je rekao Sreten Ugričić, obeležavanje jubileja, 110 godina od osnivanja 
Beogradske berze, koji je naredne, 2004. godine. Prikupljajući građu za jubilej 
u Narodnoj biblioteci, kroz razgovor se došlo do dodirnih tačaka i elemenata 
saradnje, pre svega imajući u vidu da su obe ove institucije izvori 
informacija. Izložba o radu i istorijatu Beogradske berze biće postavljena u 
biblioteci, ali i u samoj berzi, a od jeseni će se seliti od grada do grada u 
Srbiji. Berza i biblioteka će napraviti i neka koizdanja reprinta vezanih za 
rad berze (godišnjaci, na primer), najzad, NBS će pomoći sređivanje biblioteke 
berze (koja, iako po fondu mala, ima specifičnu građu) i njeno uključivanje u 
sistem uzajamne katalogizacije na nivou svih biblioteka na teritoriji Republike 
Srbije čime će informacije kojima berza raspolaže postati još pristupačnije 
korisnicima. U Narodnoj biblioteci biće organizovani i okrugli stolovi i 
tribine vezane za Beogradsku berzu, a biće otvoreni i pultovi i prezentacija 
berze u saradnji njenih, kao i predstavnika biblioteke. Ovo je korak dalje u 
uključivanju berze u obrazovne i kulturne institucije jer ona je već povezana 
sa visokoškolskim ustanovama iz Kragujevca i Novog Sada čiji studenti tu dolaze 
na praksu, dodala je na kraju Gordana Dostanić.