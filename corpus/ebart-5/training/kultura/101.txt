> Izvor: matf
> Datum: 
> Rubrika: kultura
> Naslov: NA LOKALITETU HISAR U LESKOVCU 
> Članak:


Leskovac, 20. oktobra 

Ovih dana biće završena ovogodišnja, treća po redu, faza istraživanja na 
poznatom arheološkom lokalitetu Hisar u Leskovcu, a istraživači su već sada 
više nego zadovoljni. Taman jave o nekom krupnom pronalasku, a ono ih iznenadi 
novo značajno otkriće. 

Tako je na kraju ovogodišnje kampanje pronađen deo freske koji ukazuje na to da 
se na tom mestu nalazio reprezentativni sakralni objekat. 

Još prošlogodišnji nalazi srpske srednjovekovne keramike i stakla proizvedeni u 
sirijskim radionicama u dvanaestom veku, ukazivali su na to da se ovde nalazilo 
crkveno-manastirsko sedište ili dvor nekog vlastelina. Upravo otkrivena freska 
potkrepljuje tu hipotezu. 

- Kada smo započeli istraživanja očekivali smo da ćemo doći do nekih elemenata, 
jer je ovo veoma bogato nalazište, ali u arheologiji se nikada ne zna do čega 
ćete doći, budući da je sve pod zemljom. Ali, nas izgleda prati sreća i naš 
kolega iz Republičkog zavoda za zaštitu spomenika Miljković, koji vodi 
ispitivanja gore na platou Hisara, pronašao je fragmente srednjovekovnih 
fresaka. To baca potpuno novo svetlo na sam Leskovac, na srednjovekovnu 
Dubočicu i na ovaj deo Pomoravlja. Zbog toga smo se ovom otkriću svi 
obradovali, kaže rukovodilac istraživanja profesor dr Milorad Stojić iz 
Arheološkog instituta u Beogradu. 

Po njegovim rečima, rezultati ovogodišnjih istraživanja su iznad očekivanja. 
Otkriveno je nekoliko stambenih objekata, nadzemnih i zemunica, nekoliko 
grobova iz vizantijskog perioda i obilje građe, od koje treba pomenuti izuzetno 
dobro očuvanu keramiku. 

- Ministarstvo kulture i Arheološki institut neće odustati od ovog projekta 
koji će Leskovcu doneti višestruku korist, kaže dr Stojić.