> Izvor: matf
> Datum: 
> Rubrika: kultura
> Naslov: ProuČavanjem ostataka porodice MediČi nauČnici tragaju za reŠenjem jedne od 
> Članak:

mnogobrojnih istorijskih zagonetki

Bosiljka Gujaničić

U Italiji do sada nije bilo ovakvih istraživanja, pogotovu vladarskih porodica. 
Zato se naučnici nadaju da će, otkrivajući porodicu Mediči, otkriti mnoge 
detalje, od njihovog fizičkog izgleda do uzroka smrti, jer kad se pominju 
Medičijevi, nož i otrov nisu daleko 

LjUDI su oduvek nastojali da proniknu u vreme prohujalih vekova, da saznaju što 
više o davnim zbivanjima. Istorija se kao nauka bazira na proverenim 
dokumentovanim činjenicama prošlosti, ali, uz saznanje da nju, uglavnom, pišu 
pobednici, stoji i činjenica da su, do dana današnjeg, mnoge ličnosti i 
događaji ostali istorijska enigma, a mnogobrojna pitanja bez odgovora. 
Jer, kako objasniti da je, recimo, siromašna seljačka porodica Mediči vladala 
Firencom više od tri veka, bila bankar Evrope, dala trojicu papa i dve 
kraljice. Zašto su bili tako uspešni? I koji su razlozi doveli do njihovog pada 
i kraja?
Odgovore na ova pitanja odnedavno pokušava da dobije naučna ekipa koja u crkvi 
San Lorenco, u kapeli u kojoj počiva 49 članova porodice Mediči, proučava 
ostatke u sarkofazima. Ovaj posao okupio je multidisciplinarnu ekipu naučnika: 
paleopatologe, radiologe, genetičare, hemičare, istoričare, uglavnom Italijane, 
mada su pozvani i američki eksperti. Ovaj ambiciozni projekat podrazumeva da 
svako telo bude ispitano sa svih strana, skenirano i radiografisano, a njegov 
DNK uzorak upoređen. Nosioci ovog neverovatnog naučnoistorijskog poduhvata 
ističu da se radi o jedinstvenoj prilici da se rezultati ovih istraživanja 
uporede i provere kroz relevantne činjenice, arhive i hronike, odnosno da se 
reše postojeće enigme. 
- Ekshumirajući njihove ostatke, otkrićemo prirodu njihove bolesti, kako su 
živeli i kako su umrli. Saznaćemo, bez sumnje, da li je bolest srca (ili 
kostobolja) od koje je patio Kozma Stari, unuk Lorenca Lepog, bila nasledna. 
Otkrićemo kako su živeli, šta su jeli - kaže Lucija Bertani, direktor Kapele 
Mediči. 
Doktor Đino Fornacijari, vođa projekta, ističe da će biti objavljen 
paleopatološki katalog (starih bolesti), dok Artur Auderfajd, ekspert sa 
Univerziteta Minesota, kaže da je u "ovom pionirskom poslu svako otkriće novo u 
odnosu na prethodno". 
U Italiji do sada nije bilo ovakvih istraživanja, pogotovu na vladarskim 
porodicama. Zato se naučnici nadaju da će, otkrivajući porodicu Mediči, otkriti 
mnogobrojne detalje, od njihovog fizičkog izgleda do uzroka smrti, jer kad se 
pominju Mediči, nož i otrov nisu daleko. 
U svakom slučaju, svet je na pragu odgonetke mnogobrojnih enigmi, jer ljudsku 
maštu i danas uzbuđuju mnoge zagonetke istorije kojima se vraćamo s nadom da će 
njihov ključ, možda, biti i ključ za mnoge događaje i ove naše uzavrele 
stvarnosti.