> Izvor: matf
> Datum: 
> Rubrika: kultura
> Naslov: NA KRAJU KONCERTNE SEZONE BEOGRADSKE FILHARMONIJE
> Članak:


Slavni maestro dirigovaće našim najpoznatijim orkestrom krajem godine

BEOGRADSKA filharmonija završila je jednu uspešnu sezonu, naredna bi trebalo da 
bude još bolja. A njen vrhunac biće koncert na kome će našim najpoznatijim 
orkestrom dirigovati slavni Zubin Mehta, planiranim za kraj 2005. godine.
Ovo je Beogradska filharmonija objavila uoči svog poslednjeg ovosezonskog 
koncerta u Kolarčevoj zadužbini, na kome su beograski filharmoničari izveli 
čuvenu Malerovu Simfoniju br. 2, pod upravom svog stalnog dirigenta Uroša 
Lajovica.
Direktor Ivan Tasovac sumirao je utiske o ovogodišnjoj sezoni i rekao da je ona 
bila najuspešnija u 82 godine dugoj istoriji ove kuće! Održano je 17 koncerata 
u okviru redovnog repertoara, a gostovalo je više od 30 umetnika. Po ugledu na 
velike muzičke kuće širom sveta, Filharmonija je, godinu dana unapred, publici 
predstavila celokupan program za predstojeću 2005/06 sezonu, sa spiskom svih 
učesnika i koncerata.
U okviru tri ciklusa: "Omaž Hansu Svarovskom", "Velike godišnjice", "Dirigenti 
su izabrali za Vas" i "Monografski koncerti", biće održano 29 koncerata, 
nastupiće 20 dirigenata i oko 30 solista.
Osvrćući se na proteklu sezonu, direktor Filharmonije Ivan Tasovac, podsetio je 
na neke činjenice. Štedeći na cveću, u saglasnosti sa umetnicima, Filharmonija 
je uspela da prikupi oko 90.000 dinara. Ova suma biće poklon Školi za muzičke 
talente u Ćupriji. U okviru abonmana Djagiljev sav novac od prodatnih ulaznica 
otišao je kao pomoć ljudima nastradalim u cunamiju - 140.000 dinara.
Najviše sredstava, prikupljeno je od koncerata VIP kluba filharmonije - čak 
šest i po miliona dinara. Tako je kupljeno 13 novih gudala, tri violine i jedno 
violončelo.