> Izvor: matf
> Datum: 
> Rubrika: kultura
> Naslov: Romanini planovi za 2005.
> Članak:


Poređenje sa Cecom mi ne smeta jer smo nas dve super drugarice i totalno dva 
različita lika

Sa novim albumom "Ne" Romana Panić ulazi u 2005. godinu sa velikim planovima i 
ambicijama u nadi da će sve što je zamislila uspeti da realizuje, kao i sa 
željom da napravi solistički koncert u Beogradu i to možda baš u "Beogradskoj 
areni".
Naziv vašeg novog albuma malo je neobičan?
- Ispalo je totalno neočekivano, u svim tekstovima se pominje ta reč pa je tako 
i izvučena iz konteksta. Priča je krajnje jednostavna.
Kako ste se odlučili za promenu imidža?
- Ja sam osoba koja voli stalno da se menja i traga za nečim novim i tako 
pokušavam da izrazim svoj vizuelni momenat. Sve je to povezano sa nekim 
promenama koje su se desile u meni, jer sam sebe odjednom doživela u tom 
svetlu, pa je bilo i dosta različitih komentara. Prvi put od početka karijere 
prezadovoljna sam i imidžom i stajlingom i svojom pojavom na televiziji.
Često vas porede sa Cecom Ražnatović?
- To nije slučajno, jer sam ja posle Cece ponela model Zvonka Markovića koji 
ima svoj prepoznatljiv stil, a to je izazovno i seksi. Kad sam prvi put obukla 
njegovu haljinu i pogledala se u ogledalo, nisam mogla samu sebe da lažem da 
nisam zadovoljna kako mi stoji, bez obzira na to što je haljina u isto vreme i 
provokativna i ženstvena. Poređenje sa Cecom mi ne smeta jer smo nas dve super 
drugarice i totalno dva različita lika. Ceca mi je preporučila njene saradnike 
- frizerku Bucku, šminkera Dragana Vurdelju i kreatora Zvonka Markovića.
Da li ste se podvrgli estetskoj hirurgiji, za šta vas često prozivaju?
- Ne znam zašto to javnost toliko zanima, silikone nisam ugradila ovog trenutka 
i ne želim da pričam o tome jer mislim da je to više ofucana tema i nemam 
komentar.
Više puta su vas spajali sa Željkom Joksimovićem, kakav je zaista vaš odnos?
- Željko Joksimović je prvi čovek koji se pojavio u mojoj karijeri, koji me je 
čuo kako pevam i rekao da obavezno moram da dođem u Beograd. Bio je 
najiskreniji i najozbiljniji i ulio mi je najviše nade. Svi moji počeci vezani 
su za njega i tako se i stvorilo prijateljstvo između nas. A to što mi 
pripisuju Željka i sve te takozvane ljubavnike nemam nameru da demantujem.
Planovi za 2005. godinu?
- Moja želja je solistički koncert u Beogradu, recimo u "Areni", i možda neki 
duet pošto je to izazov za svakog pevača. Volela bih da to bude sa Željkom 
Joksimovićem, Cecom, Brenom ili Harijem Varešanovićem.
A ludi kamen?
- To je deo moje intime i stvarno ne želim da pričam javno. A svi oni koje to 
zanima, saznaće na vreme.