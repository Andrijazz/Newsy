> Izvor: matf
> Datum: 
> Rubrika: kultura
> Naslov: NAŠA TEMA: UMETNOST I KIČ 
> Članak:


Promoteri kiča regrutuju se spontano u novobogatoj sredini, kaže Gordan 
Dragović, direktor Kamerne opere Madlenijanum" 
  
Bogata umetnička karijera Gordana Dragovića svrstava ga među retke evropske 
operske reditelje. Studirao je i u Varšavi i Beču. Direktor Kamerne opere 
"Madlenijanum", od njenog osnivanja pre sedam godina, često je, prirodom posla 
i vođen sopstvenim interesovanjima i znatiželjom, razmišljao o kiču i umetnosti.

"Odrediti suštinu kiča podjednako je teško kao i definisati umetnost. Kič nam 
se objavljuje kao pseudoumetnost. Geneza odnosa umetnosti i kiča leži u 
relaciji uzvišenog i banalnog, humanog i animalnog, metaforičkog i doslovnog. 
Spoznati kič pretpostavlja znanje o umetnosti. Skretanje u kič predstavlja 
latentnu mogućnost estetskog. Sociološki gledano umetnost i kič predstavljaju 
odraz odnosa elite i mase. Svest o kiču postoji kod umetničke elite podjednako 
kao i duhovna težnja za kičem kod širokih masa. Ova se diskrepanca može 
pojačati - što je elita ekskluzivnija to se masa sa manje ustručavanja baca na 
kič.

Može li laik da spozna razliku i uživa u umetničkom delu?

- U doživljaju kiča kao i kod dopadljivosti specifična distanca estetskog ide u 
korist osećanja stanja. Laik koji uživa u umetničkom delu nekad više vrednuje 
svoju sopstvenu prijemčivost nego samo umetničkom delo. U odnosu umetnosti i 
kiča, često dolazi do mešanja pojmova te se misao zamenjuje dosetkom, emocija 
sentimentalnošću. I u krajnjoj konsekvenci, ukus neukusom. Kič odlikuje 
neumerenost, pretencioznost, nametljivost, želja za dominacijom. To je lažna 
vrednost koja hoće da fascinira, da zaseni. Kjerkegor to definiše kao 
tendenciju koja u kiču stvara dodatnu nameru koja treba da nadoknadi 
osećajnost. Tendencija treba u određenom obimu da "posveti" bezvredno sredstvo. 
Iz tog razloga kič je lažljiv i veoma blizu opscenog.

Ipak, ima onih koji znaju šta je šta ali se priklone komercijalnosti kiča?

- Stvaraoci kiča nisu kič naivci, već, na žalost, rafinirani psiholozi masa. 
Ponekad radio, televizija, ilustrovani časopisi proizvode kič sasvim ciljno, 
iako sami ne pripadaju masi i ne nalaze za sebe ništa vredno u kiču. 
Scenaristi, izdavači, autori jeftine literature, kompozitori popularnih pesama, 
fotografi i primenjeni grafičari rade psihološki trezveno, rutinirano, rekli 
bismo i cinično, na proizvodnji kiča. Za razliku od mase oni znaju da kič nije 
umetnost.

Gde vidite promotere i konzumente kiča?

- Promoteri kiča regrutuju se spontano u novobogatoj sredini, gde su brzo 
stečena materijalna sredstva daleko ispred znanja i ukusa. Za formiranje stila 
življenja potrebno je znatno duže vreme nego za formiranje bankovnog računa. 
Sledstveno ovome kič svoju najširu publiku i sledbenike nalazi u masi onih čije 
su materijalne mogućnosti skromne, ali su težnje ka sticanju materijalnih 
dobara velike. Njihova težnja ka "višim sferama" stvara epigonizam koji u 
krajnjoj konsekvenci povlađuje banalnosti, stvara lažno osećanje superiornosti. 
Ali i lepo nalazi put do mase. I ovome treba posvetiti mnogo više pažnje od 
onoga što nekad samo liči na umetnost. Mislimo na pisce koji pišu za pisce ili 
kompozitore koji komponuju za kompozitore. Ali želim da napomenem da postoje i 
brojni slučajevi u kojima se teško može povući granica između umetnosti i kiča.