> Izvor: matf
> Datum: 
> Rubrika: kultura
> Naslov: PREDSTAVLjENA "ILUSTROVANA ISTORIJA SRBA"
> Članak:


Knjiga istoričara Vladimira Ćorovića u šest tomova u izdanju "Politike" NM i 
"Narodne knjige"

"Ilustrovana istorija Srba", jedno od najznačajnijih dela našeg poznatog 
istoričara Vladimira Ćorovića, postaće uskoro deo kućne biblioteke velikog 
broja porodica. To je rezultat zajedničkog izdavačkog poduhvata "Politike" NM i 
"Narodne knjige", koji je juče predstavljen na konferenciji za novinare u našoj 
kući. Prvi tom ove knjige čitaoci "Politike" dobiće besplatno, uz kupljeni 
primerak lista, u ponedeljak 12. decembra, dok će se drugi tom naći u prodaji 
već 26. decembra, po ceni od 300 dinara. Ostala četiri toma moći će da se 
nabave svakog trećeg ponedeljka, tokom januara, februara i marta 2006. godine.
- Promovišemo jednu izuzetnu knjigu koja je do sada bila na policama malog 
broja ljudi. Ćorović je jedan od naših najboljih istraživača iz čijih dela može 
mnogo toga da se sazna i sigurni smo da će ova akcija naići na dobar prijem kod 
čitalaca. Da bismo znali kuda treba da idemo moramo prvo da saznamo ko smo i 
odakle smo, a "Ilustrovana istorija Srba" nam upravo o tome govori, rekao je 
Milan Mišić, direktor izdavačkog sektora u "Politici" novine i magazini.
Po jedan primerak ove knjige biće besplatno podeljen bibliotekama svih škola u 
Srbiji. Tim povodom, Srđan Janićijević, generalni direktor "Politike" NM juče 
je prvu knjigu namenjenu školama simbolično uručio Slobodanu Vuksanoviću, 
ministru prosvete u Vladi Srbije.
Zahvaljujući na poklonu, ministar Vuksanović je napomenuo da će knjige veoma 
brzo biti podeljene svim školama, kao i da će "Ilustrovana istorija Srba" 
doprineti da mlade generacije bolje razumeju prošlost.
- Živimo u podneblju koje je prebogato istorijom, tako da je ona kod nas često 
bila kontroverzna i imala politički predznak. Dešavalo se da knjige iz 
ideoloških razloga budu zabranjivane ili nedovoljno poznate većem broju 
čitalaca. Zato nam je namera da istoriju na nov, kvalitetan i objektivan način 
približimo mladima, a ova knjiga upravo to omogućava, rekao je Slobodan 
Vuksanović.
O ovom izdavačkom poduhvatu na promociji je govorio i Vasa Pavković, urednik u 
"Narodnoj knjizi".