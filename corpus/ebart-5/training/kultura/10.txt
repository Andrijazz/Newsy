> Izvor: matf
> Datum: 
> Rubrika: kultura
> Naslov: KAPITALNA DELA "PROSVETE" 
> Članak:


Treće i dopunjeno izdanje knjige Jovana Deretića predstavlja sintezu nacionalne 
literature sa svim elementima relevantnim za nju 

U ediciji posebnih izdanja izdavačka kuća "Prosveta" objavila je kapitalno delo 
"Istorija srpske književnosti" uglednog književnog kritičara, književnog 
istoričara i univerzitetskog profesora Jovana Deretića, koji je, na žalost, 
umro nekoliko meseci pre izlaska knjige. 

Ovo obimno delo na hiljadu i dve stotine stranica daje pregled srpske 
književnosti od srednjeg veka, preko doba turske vladavine, pogleda na stariju 
štokavsku književnost, narodnu književnost, književnost ćIII veka (barok i 
prosvećenost), na klasicizam i romantizam, posebno osvetljavajući delo Vuka 
Stefanovića Karadžića. Potom su tu poglavlja o romantizmu, realizmu, modernoj, 
avangardi i novom realizmu, ekspresionizmu i drugim izumima, da bi autor na 
kraju dao i pregled književnosti druge polovine ćć veka. 

Revizije i dopune 

Na taj način, kako stoji u predgovoru "Istorije srpske književnosti", opisani 
su svi njeni dominantni tokovi, pisani i usmeni, prikazane su sve njene osnovne 
književne tradicije. U Istoriji se objašnjava odnos "domaćeg i stranog, 
nacionalnog i internacionalnog u književnom razvitku, i u svemu što je stvoreno 
izdvaja se ono što je najvrednije, čime se srpska književnost naročito 
odlikuje". Kako autor dodaje, najviše prostora posvećeno je onim književnim 
formacijama kojima srpska književnost duguje svoje najveće domete: starim 
biografijama i narodnim pesmama, romantičarskoj poeziji, realističkoj 
pripoveci, modernoj poeziji i prozi. Shodno tome, najviše prostora dobili su i 
vodeći pisci, od Svetoga Save do prvaka književne reči u ćć veku. 

Ovo, treće i dopunjeno izdanje znatno se razlikuje od prethodna dva: iako su 
koncepcija i osnovni plan izlaganja ostali isti, izvršene su značajne izmene i 
dopune, a ima i sasvim nove građe; uvršteni su pisci o kojima ranije nije bilo 
reči, dopunjeni raniji tekstovi, i izvršena potpuna revizija nekih od njih, a 
književnost ćć veka izložena je ukratko u dodatku. 

 
Jovan Deretić  

Prema rečima Milisava Savića, glavnog urednika i direktora "Prosvete", želja 
Jovana Deretića bila je da ovu, treću i dopunjenu sintezu srpske književnosti 
objavi baš "Prosveta". Profesor Deretić poslao je rukopis na disketi i bukvalno 
cela redakcija "Prosvete" bila je angažovana na ovom projektu, pažljivo radeći 
na rukopisu, doterujući ga, proveravajući mnoge podatke. "Nema mnogo celovitih 
istorija srpske književnosti", kaže Milisav Savić, pominjući one koje su 
napisali Novaković, Skerlić i Popović. Istorije književnosti retko se pišu, za 
to su potrebni timovi, ukoliko se ne pojave hrabri pojedinci koji se hvataju 
ukoštac sa ogromnom i bogatom građom jedne nacionalne književnosti. Jedan od 
njih je bio Jovan Deretić, a dokaz za to je da se njegova "Istorija srpske 
književnosti" pojavljuje tek posle pet-šest decenija od poslednje koja je 
napisana... 

Moderni pogled 

Jovan Deretić, smatra Milisav Savić, svoju istoriju srpske književnosti počeo 
je da stvara "u nezgodno vreme", dve decenije pred kraj ćć veka, kada se 
javljaju mnoge antiteorije o istoriji književnosti, a čija je osnovna teza da 
istorije književnosti nema, već da postoje samo evolucije žanrova i formi. 
Ipak, Deretić se odlučuje da u sintezi srpske nacionalne literature spoji sve 
što je, prema njegovom i mišljenjima drugih istoričara književnosti, važno za 
istoriju književnosti: od biografskih podataka, do društvenih i ekonomskih 
prilika, do recepcije dela. Milisav Savić ističe Deretićev moderni pogled na 
neke momente u istoriji naše književnosti: pre svega na narodnu poeziju i na 
pisce kakvi su bili Dositej, Njegoš i Vuk. Reč je, kaže, o pravim malim 
studijama, o monografijama u okviru ove istorije srpske književnosti. 

"Sa istorijom kakvu mi imamo, ovakve knjige su vrlo, vrlo dragocene i 
podsticajne, jer predstavljaju istoriju duhovnog razvoja naroda", kaže Milisav 
Savić. 
