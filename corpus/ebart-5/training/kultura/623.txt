> Izvor: matf
> Datum: 
> Rubrika: kultura
> Naslov: NOVO FILOZOFSKO DELO SLOBODANA DIVJAKA, U IZDANjU "SLUŽBENOG GLASNIKA"
> Članak:


Autor kritički razmatra savremenu raspravu između liberala, multikulturalista i 
komunitaraca, a u središtu te rasprave je problem individualnog, kulturnog, 
etničkog i nacionalnog identiteta

Poznavaoci prilika u srpskoj filozofiji smatraju da je nova knjiga Slobodana 
Divjaka "Problem identiteta: kulturno, etničko, nacionalno i individualno", u 
izdanju "Službenog glasnika",   najbolje filozofsko delo objavljeno ove godine.
"Knjigama nalik ovoj Divjakovoj, naša filozofija i društvena misao može na 
najbolji način da se oslobađa onih skučenih prilaza iz kojih nastaju obimni 
radovi, a u mnogo čemu nalik spisima uzora, ali iz kojih se ne može ili ništa 
saznati o našem svetu, ili su takvi da svedoče o nedovoljnom poznavanju, ili o 
zanemarivanju savremenih dostignuća u filozofiji i društvenoj teoriji, bez čega 
se malo toga može dublje i svestranije reći o današnjem svetu i njegovoj 
celini", piše doajen naše filozofije Jovan Aranđelović.
U ovom delu Slobodan Divjak kritički razmatra savremenu raspravu između 
liberala, multikulturalista i komunitaraca, a u središtu te rasprave je problem 
individualnog, kulturnog, etničkog i nacionalnog identiteta. Divjak uporište 
svojih istraživanja nalazi u selektivnom čitanju i reinterpretaciji Džona Loka 
i Imanuela Kanta, a kritički se odnosi prema tradicionalnoj metafizici.
Jedno od najzanimljivijih Divjakovih razmišljanja odnosi se na prethođenje 
prava dobru u okviru jedne zajednice. On smatra da "pravo ne može prethoditi 
dobru, jer pojedinci mogu samo posredstvom participacije u zajednici, određenom 
nekom posebnom koncepcijom dobra, pojmiti pravo i koncepciju pravde. Samo 
polazeći od specifične zajednice, unutar tradicije koja je konstituiše i 
društvenih značenja zajedničkih njenim članovima, može se postaviti pitanje 
pravde"... "a iluzija je misliti da postoji pozicija iz koje se, zato što 
nadilazi horizont svake tradicije, može izvesti univerzalni sud."
Jovan Aranđelović smatra da se Slobodan Divjak ovom knjigom našoj kulturnoj 
javnosti predstavlja kao izuzetno značajna pojava u srpskoj filozofiji.