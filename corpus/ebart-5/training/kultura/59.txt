> Izvor: matf
> Datum: 
> Rubrika: kultura
> Naslov: Naivna umetnost u Srbiji
> Članak:

Juni - avgust 2003.
 
Kada je svojevremeno Anre Malro video skulpture naivnog vajara Bogosava 
Živkovića, rekao mu je: "Ovo što vi radite, to su nataloženi vekovi, to su 
divna prastara vremena." Ono što se do skoro zvalo savremena jugoslovenska 
naiva, nastalo je tridesetih godina prošlog veka, gotovo istovremeno u 
pomoravskom selu Oparić, podravskom selu Hlebine, banatskoj Kovačici i 
Dalmaciji, a posle Drugog svetskog rata proširuje se i na ostale krajeve 
nekadašnje zemlje. U vreme socijalističke Jugoslavije, prema Krsti 
Dimitrijeviću, autoru knjige Naiva u Jugoslaviji, naivnom umetnošću se tada 
bavilo "na hiljade radnika zemljoradnika i penzionera". Jedan od protagonista 
tadašnje likovne scene Krsto Hegedušić govorio je: "Naš narod je sada 
proslikao, niču naivci i amateri kao gljive posle kiše. A kako se kaže, gde je 
puno žaba, naći će se i jedan Karuzo."

Koliko je naivna umetnost u SFRJ ozbiljno prihvatana, govori i podatak da je 
Stane Dolanc, jedan od najviših partijskih funkcionera, otvorio Treći likovni 
salon u Trebinju 1974. godine i tada rekao da "jugoslovenska naiva predstavlja 
značajnu kariku u kulturnom životu uopšte, jer razvija stvaralaštvo koje je 
više ili manje povezano sa našim radnim čovekom". 

Vreme samoupravnog socijalizma je odavno prošlo, a nedavno otvorena izložba u 
Galeriji SANU, čiji je autor Nina Krstić, realizovana u saradnji sa Muzejom 
naivne umetnosti iz Jagodine, bavi se "Naivom u Srbiji". Ovaj Muzej osnovan je 
1960. u jagodinskoj Gradskoj biblioteci i tada je nazvan Galerija samoukih 
likovnih umetnika, da bi od 1985. prerastao u Muzej naivne umetnosti, koji je 
postao jedan od najreprezentativnijih muzeja naive u svetu. 

Autorka izložbe Nina Krstić je predstavljanje naivnih umetnika podelila u 
nekoliko segmenata, stilsko-morfoloških grupa. Tu su zavičajni hroničari, 
zavičajni pejzažisti, zavičajni fantasti-simbolisti, tvorci novih 
eksperimentalnih načela i neoprimitivisti. Krstićeva izvornu, primitivnu, 
samouku naivnu umetnost Srbije posmatra u okviru razvoja savremene likovne 
scene, a tokove i specifičnosti te scene dovodi u vezu s našom kulturnom 
baštinom.

Tekst koji prati postavku značajan je doprinos razumevanju vrhunske naivne 
umetnosti Srbije, koju likovna kritika proteklih decenija nepravedno 
zapostavlja. 

"Opus svakog naivnog umetnika predstavlja autonomnu zaokruženu celinu koja nosi 
obeležje osobenog poimanja sveta. 

Rezultat i način stvaranja umetničkog dela naivne umetnosti ne zavise od 
zanatske veštine, naprotiv - spontanost je uverljivija ukoliko je zanatska 
veština oskudnija", napisala je između ostalog autorka izložbe.