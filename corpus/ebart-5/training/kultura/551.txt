> Izvor: matf
> Datum: 
> Rubrika: kultura
> Naslov: Rokenrol, sada!
> Članak:


Piše: Aleksandar Žikić

Nemam običaj da počinjem tekstove citatima, ali u ovom slučaju ideja se ne samo 
nameće, nego i čini posebno prigodnom. U jednom od stotinak eseja iz knjige 
"Post pop 1" (Draslar Partner), onom koji nosi današnji datum od pre tri 
godine, Momčilo Rajin, pišući o američkoj zvezdi iz senke Lusindi Vilijams, 
sublimira mnogo toga primenjivog na izbor i sudbinu kreativnih ljudi na dva 
udaljena i međusobno veoma različita mesta. "Pesma 'Američki san' u kojoj 
Lusinda gotovo repuje" - kaže Rajin - "predstavlja pogled preko ramena osoba sa 
dna društvene lestvice koje su platile danak plakatskog patriotizma, 
lakovernosti i zabluda američke srednje klase. Ovo je pesma s druge strane tasa 
od istoimenog pamfletskog Madoninog hita, pesma o svetu koji nije naklonjen 
ljubavi. Nema suza ni kod jedne ni kod druge, ali nema ni nedoumice čija duša 
jeca. I to može svako da čuje. 
Samo ako želi". U identičnom ključu može se tumačiti i smisao dela kao što je 
"Post pop 1" u Srbiji 2006. Biografija Momčila Rajina obuhvata mnogo toga 
dobrog: od SKCa i "Džuboksa", preko "Ritma" do kolumni koje čine ovu knjigu. 
Njegova neosporna kompetencija imala je, tokom svih ovih godina, bezrezervnu 
podršku posebne vrste razboritosti, koja uslovljava cilj definisan afirmacijom, 
vrlo retko - ako uopšte - negacijom. To su vrline koje se ne mogu često sresti 
i zbog toga, ali ne samo zbog toga, "Post pop 1" svedoči o najmanje dvema 
važnim stvarima: da u Srbiji postoje analitičari fenomena popularne kulture 
koji se mogu meriti sa bilo kim u svetu i, što je neka vrsta ohrabrujućeg 
otkrovenja, da postoje urednici i izdavači sposobni da tu značajnu činjenicu 
prepoznaju, uvaže i publikuju. 
(rokenrolsada@yahoo.com)