> Izvor: matf
> Datum: 
> Rubrika: kultura
> Naslov: Milena Dravić povodom nagrade "Žanka Stokić"
> Članak:


Veliko glumačko priznanje koje nosi ime čuvene pozorišne umetnice Žanke Stokić, 
kao što je poznato, pripalo je Mileni Dravić, osvedočenoj umetnici koja je 
svojim raskošnim talentom i karijerom ostavila duboke tragove i daleko izvan 
granica ovog prostora. Odluku je doneo žiri kojim je presedavala Mira Stupica, 
a članovi su prošlogodišnja dobitnica Svetlana Bojković, zatim Ljubomir 
Simović, Dobrila Stojnić, Ljubivoje Tadić i Manojlo Vukotić. Ovo veliko 
glumačko priznanje dodeljuje "Narodno pozorište u Beogradu" i"Večernje Novosti" 
a laureatu će biti uručeno početkom februara na sceni nacionalnog teatra.Teško 
je i nabrojati sve uloge Milene Dravić na filmu, televiziji u pozorištu. Čini 
se još teže sagledati njene domete i prisetiti se svih priznanja koja je dobila 
za svoj rad. Za velike umetnike izgleda da reči postaju male, podvucimo zato 
samo ono što stoji u propozicijama, a to je da se "Žanka Stokić" dodeljuje 
"umetniku velikog dijapazona, potvrđenog u različitim medijima tokom 
dugogodišnje karijere".
U svojoj izjavi za "Blic" Milena Dravić nije krila ni svoje uzbuđenje ni 
ushićenje:
-"Zaista sam srećna. Istinski srećna! Jer, to je za mene gotovo najveće 
pozorišno priznanje koje se u ovoj državi može dobiti. Posebno mi je drago što 
je to rehabilitacija Žanke Stokić koja je među našim najvećim glumačkim 
imenima. A, na žalost, doživela je najgore optužbe i najveću napravdu. Jer, 
između ostalog, oduzeta su joj građanska prava. Pa, to je, čini mi se, gore 
nego smrt streljanjem koja joj je bila namenjena. Oduzeti nekome građanska 
prava i to doživotno - iza toga stoji tolika nepravda da se to rečima ne da 
izreći. Zapravo, nepravda je i previše blaga i mala reč. Lično sam veoma 
uzbuđena što sam dobitnik priznanja sa njenim imenom. Vest o tome zatekla me u 
Crnoj Gori na pripremi predstave "Jelena Savojska od Montenegra" koju režira 
Robert Raponja iz Pule u produkciji Centra za kulturu Tivat. Tako da sam tek 
sada, kada sam na kratko došla u Beograd, osetila potpuno uzbuđenje i svu 
važnost", rekla je Milena Dravić a potom dodala kako se zbog rada na pomenutoj 
predstavi ubrzo vraća u Crnu Goru. Recimo i to da je u komadu "Jelena Savojska 
od Montenegra" angažovana zaista velika ekipa sa Dubravkom Vukotić u naslovnoj 
ulozi, a partner Milene Dravić je Boris Isaković.