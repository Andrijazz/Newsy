> Izvor: matf
> Datum: 
> Rubrika: kultura
> Naslov: Izložba Tatjane Pajević u Velikom Gradištu
> Članak:


VELIKO GRADIŠTE - U galeriji Biblioteke "Vuk Karadžić" u Velikom Gradištu, 
sinoć je otvorena izložba slika pod nazivom "Dunavom po Evropi i u Evropu", 
autora Tatjane Pajević, akademske slikarke i ikonopisca koja živi na relaciji 
Beograd - Dizeldorf. Izloženo je 19 ulja na platnu i osam akvarela, rađenih u 
dimenziji koja se prvi put pojavljuje u našoj zemlji, 150 puta 40, gledano po 
vertikali, po ugledu na umetnost Japana, u čijim je gradovima, Osaki i Tokiju, 
ova umetnica boravila i stvarala.
Tatjana Pajević rođena je 1933. godine u Beču, a odrastala u porodici lađara, 
ploveći Dunavom, i otud njena vezanost za ovu reku, koja je čest motiv na 
njenim slikama. Diplomirala je 1956. godine na beogradskoj Akademiji likovne 
umetnosti, u klasi profesora i akademika Nedeljka Gvozdenovića. Imala je veliki 
broj samostalnih izložbi u našoj zemlji, Austriji, Nemačkoj, Kanadi, Izraelu i 
Japanu, a njene slike nalaze se u mnogim muzejima i privatnim kolekcijama širom 
sveta.
Ovu umetnicu koju, po rečima profesora Gvozdenovića, odlikuje "izrazita 
izvornost i smeli istraživački duh sa visokim stepenom osobenosti", likovni 
kritičari danas svrstavaju među naše najbolje savremene slikare. Izložba u 
Velikom Gradištu trajaće do 12. avgusta i predstavlja početak evropske turneje, 
koja se nastavlja 2. septembra u Dizeldorfu i u proleće 2006. godine u 
Beogradu.            