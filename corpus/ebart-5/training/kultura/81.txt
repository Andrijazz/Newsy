> Izvor: matf
> Datum: 
> Rubrika: kultura
> Naslov: Željko Lučić, bariton Frankfurtske opere 
> Članak:


Angažmani u Metropoliten operi i Kovent Gardenu. Ako ste dobri, dobićete svoje 
mesto. Sa srećom, ili bez nje

Posle naporne sezone u Frankfurtskoj operi i gostovanja širom Evrope, naš 
poznati bariton mlađe generacije Željko Lučić je,  sa porodicom, svoj dugo 
očekivani odmor proveo u rodnom Zrenjaninu i na Crnogorskom primorju. Razgovor 
za "Glas" je putem telefona upriličen u poslednjem trenutku, jer se poznati 
pevač upravo spremao da krene u Firencu, gde će pevati u "Trubaduru". Željko 
Lučić je veoma duhovit dok govori o svojoj uspešnoj inostranoj karijeri. Možda 
i zbog neke vrste odstupnice od svega dobrog što mu se dešava, jer već ima 
ugovorene nastupe u Metropoliten operi i Kovent Gardenu, što je san svakog 
pevača.  NJegovo prvo pravo zanimanje bilo je otpravnik vozova u Zrenjaninu. 
Ipak, po savetu poznatih pedagoga, počinje da uči solo pevanje, studije je 
završio u klasi Biserke Cvejić i potom bio angažovan u novosadskoj i 
beogradskoj operi. Pre šest godina odlazi u Frankfurtsku operu.
Kako je bilo na audicijama za angažman u Metropoliten operi i Kovent Gardenu?
- Ha, ha, pa audicija uopšte nije ni bilo. Gostovao sam u Hamburgu, a u publici 
je sedeo DŽonatan Frend, čovek koji putuje po Evropi i "lovi" dobre pevače. On 
me je čuo, kontaktirao je sa mojim agentom i rekao da je Metropoliten 
zainteresovan za mene. Sada već znam da ću septembra 2006. pevati na njihovoj 
sceni baritonsku rolu u "La Đokondi". Gospodin Katona iz Kovent Gardena me je 
nekom drugom prilikom čuo u "Travijati", tako da ću nastupati 2005. u "Madam 
Baterflaj" i 2006. u "Lujzi Miler" na sceni Kovent Gardena. Nastupao sam već u 
Bečkoj operi i u šali kažem da mi nedostaje još samo milanska "Skala" pa da 
okačim "operske kopačke" o zid.  Da spomenem i ugovore sa Sijetl i San 
Francisko operom od 2005. godine.
Koliko treba raditi na sebi da bi se uspelo na Zapadu?
- Nisam sportista da moram da treniram deset sati dnevno, sat vremena je 
dovoljno. Presudno je i to što učim slušajući uloge najvećih operskih pevača, 
ali i to što sam bio u klasi prof. Biserke Cvejić, koja me i danas ponekad čuje 
i savetuje. Ona mi je i prenela sve te kriterijume kojih se držim. Trudim se da 
budem u tom italijanskom načinu interpretacije. Dakle, ne vežbam puno, ali 
intenzivno razmišljam o ulogama.
Kako vam sada izgleda period koji ste proveli u beogradskoj operi?
- I tu sam mnogo naučio, sve ima svoje. Sad kad vidim kako se radi na Zapadu, 
onda mi ovo kod nas izgleda neozbiljno u smislu odgovornosti. Mada tu stoji i 
ona naša izreka "Koliko para, toliko muzike".
U početku ste u Frankfurtskoj operi morali da pevate veliki broj predstava i 
bilo je veoma naporno. Da li je danas lakše?
- Nije, sada je još teže, jer sam izborio svoje mesto, ali tu poziciju treba 
stalno da opravdavam. Kažu, treba imati sreće na Zapadu, ali ja mislim da je 
sreća relativna stvar. Ako ste dobri  i pored deset odličnih baritona dobićete 
svoje mesto. Sa srećom ili bez nje!