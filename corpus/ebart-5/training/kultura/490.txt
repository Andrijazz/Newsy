> Izvor: matf
> Datum: 
> Rubrika: kultura
> Naslov: Intervju
> Članak:

Sloboda Mićalović

"Predstava govori o ljudima koji žive prema diktatu okoline. Onda dođu na brod 
gde se sve može, gde ih niko ne vidi i gde konačno mogu da budu ono što stvarno 
jesu", kaže glumica koja igra u novoj predstavi "Zvezdara teatra" - "Brod 
ljubavi"  

U velikoj glumačkoj podeli predstave "Brod ljubavi" koja će premijerno biti 
izvedena u martu u "Zvezdara teatru", Sloboda Mićalović tumači jednu od glavnih 
ženskih uloga. U novom komadu Nebojše Romčevića reč je o dve grupe junaka: 
"svinjama sa Istoka" i "govnima sa Zapada", kako ih je odredio pisac. "To je 
specifična, farsična priča koja prerasta u tragediju. Radnja se, naime, dešava 
na usidrenom, prilično ruiniranom trajektu ali koji je u odličnom stanju za ono 
što je potrebno ovim ljudima", naglašava  popularna glumica koja igra u domaćoj 
TV seriji "M(j)ešoviti brak".
-Čemu služi taj brod i ko su članovi posade?
- "Osoblje" broda čine žene koje na tom brodu rade sve. Mi smo grupa žena koje 
su na tom brodu i kurve i šankerice i čistačice i domaćice, obavljamo, znači, 
sve poslove. Njihovi gosti su zapadnjaci, oni tipovi koji posle pet radnih dana 
koje provode u stalnom poslu, vikendom dolaze na mesta kao što je taj naš brod, 
i tu se provode.
-Da li ta priča predviđa šta nas čeka u budućnosti?
- Mi ne želimo da pričamo o tome šta nas čeka kao zemlju. Naša predstava se, da 
budem sarkastična, kao malo tiče i morala, ali kako je u današnje vreme teško 
pričati o moralu, ona je više neka slika života. Taj brod, odnosno takav brod, 
stvarno postoji negde u Nemačkoj i na njemu se okupljaju takvi, potpuno stvarni 
ljudi.
-Približite nam vašu junakinju?
- Igram jednu od žena članica posade. Ali predstava, barem kako je ja vidim, 
nije banalna priča o nekim ženama i njihovoj bedi. Svako od tih junaka ima svoj 
život i svoju priču i odgovor zašto je na tom brodu. Pri tom, mi ne želimo da 
ih opravdavamo, kao one su sad sirote, teško preživljavaju i slično, to ne. One 
imaju svoje živote preko nedelje, jedna je profesor muzike, koja na ovaj način 
samo povećava svoje mesečne prihode, druge devojke takođe to rade. Svi na tom 
brodu, bilo mi bilo naši "gosti", imaju svoje živote i svoje probleme. Mene u 
ovoj predstavi posebno raduje što ću igrati sasvim drugačiju ulogu od 
dosadašnjih, neću biti fina devojčica, već sasvim suprotno od toga. 
-Postoji li opasnost da se priča sa tom temom lako okrene protiv sebe?
- Uzdam se u reditelja Darka Bajića, i verujem da će naći neku meru koja je 
ovakvoj vrsti priče zaista potrebna. Čini mi se da on drži sve konce u svojim 
rukama, pušta glumce da maštaju, otvara nam prostor za razigravanje, ali nas 
onda vraća u realnost kada se pogubimo.
-Šta je to sa čime se vi obraćate publici, zašto baš ova priča?
- Ova predstava ne govori samo o odnosu Istoka i Zapada već pre svega o ljudima 
i njihovim ličnim problemima, o onima koji ne dozvoljavaju sebi neke ventile i 
oduške, već žive prema diktatu okoline. Na ovom brodu se sve može, niko te ne 
vidi i možeš da radiš skoro sve što hoćeš. Konačno možeš da budeš ono što jesi 
i tu onda ljudi pokazuju svoje pravo lice. Ljudi sa Istoka su predstavljeni kao 
ljudi bez morala, to su kurve, nesrećnici i nesrećenice, a ljudi sa Zapada su 
predstavljeni kao intelektualci, ljudi od karijere. Međutim, kad se na kraju 
nađu na istom mestu, kada se spoje, oni imaju isti problem i isto se ponašaju. 
Recimo, Branislav Lečić, koji igra uspešnog čoveka,  u jednoj sceni  zove svoju 
ženu telefonom, laže da je na sastanku i kako mu propada veliki posao. Onda 
zove ćerku i viče na nju zašto je došla kasno, kako se to ponaša, drži joj 
moralnu pridiku iz kupleraja. 
-Počele su pripreme za snimanje novog filma u kome igrate glavnu žensku ulogu. 
O čemu je reč?
- Radni naslov filma je "Ana se ženi" i režira ga Milorad Milinković. Reč je o 
komediji situacije u kojoj Anu njen mladić pokušava da zaprosi. Međutim, uvek 
se ispreči neki nesrećan slučaj, da recimo padne kroz prozor i slično. Kad se 
konačno ta prosidba i desi, pojavljuje se njen bivši momak, pa bivša devojka 
njenog verenika i tako ukrug... Mog  verenika igra Nenad Jezdić, a bivšeg dečka 
Nikola Đuričko. Reč je o izuzetnoj ekipi, iskusnim kolegama koji će mi, nadam 
se, puno pomoći. Ova uloga mi je posebno draga jer, kao što u predstavi prvi 
put igram lošu devojku, u ovom filmu se prvi put srećem sa komedijom.