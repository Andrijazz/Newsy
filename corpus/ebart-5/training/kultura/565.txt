> Izvor: matf
> Datum: 
> Rubrika: kultura
> Naslov: SA IZDAVAČKE TRAKE
> Članak:


Ana Ristović (1972), diplomirala je srpsku književnost i jezik sa opštom 
književnošću na Filološkom fakultetu u Beogradu. Autor je pesničkih knjiga: 
"Snovidna voda", "Uže od peska", "Zabava za dokone kćeri" i "Život na 
razglednici". Njene pesme su prevođene na mnogobrojne jezike. Zastupljena je u 
više domaćih i stranih antologija.
Narodna biblioteka "Stefan Prvovenčani" iz Kraljeva, u ediciji "Povelja", 
upravo je objavila novu zbirku pesama Ane Ristović "Oko nule". Knjiga sadrži 77 
pesama o strahu: od 33. godine, od prirode, proleća, kompjutera, demencije, 
praznika, promene, muškaraca, čistog veša, spisateljskog braka, užitka, promene 
vremena, zatrovanog sveta, zvonjave telefona...
Prota Rade
Srpsko kulturno i prosvjetno društvo "Prosvjeta" iz Gacka i Opština Gacko 
objavili su spomenicu "Protojerej-stavrofor Radislav Vukomanović 1908 - 2004". 
Knjigu je za štampu priredio Neđo Šipovac.
Prelistavajući obimnu građu za spomenicu o protojereju-stavroforu Radislavu 
Vukomanoviću, proti Radu, kako su ga svi zvali, dugogodišnjem parohu 
dubrovačkom, kaže episkop zahumsko-hercegovački i primorski Grigorije, uverio 
se da su pravi životi i teški i lepi. Bez teškoća nema ni draži života. Pitao 
se otkuda to da su životi gotovo svih sveštenoslužitelja trnoviti i puni 
iskušenja. Odgovor je našao u rečima Hristovim, koji je, šaljući svoje apostole 
na propoved, rekao: "Eto, ja vas šaljem kao ovce među vukove. Budite, dakle, 
mudri kao zmije i bezazleni kao golubovi".
Anegdote 
U Banjaluci je objavljena knjiga Tihomira Levajca "Odsjaj duha", u kojoj su 
sakupljene anegdote o profesorima i učenicima banjalučke Gimnazije.
Priče i anegdote u ovoj knjizi, objašnjava Levajac, uzete su iz mnoštva knjiga 
koje nikada nisu napisane, iz knjiga koje ne postoje u bibliotekama i koje niko 
ne pozajmljuje na čitanje. On i njegovi sagovornici su priče iz nepostojećih, 
imaginarnih knjiga uobličili, hronološki ih poređali i predali sudu javnosti.
U knjizi je sakupljeno 137 anegdota, a na kraju je ostavljen prazan prostor i 
mogućnost da se dopiše još koja anegdota.