> Izvor: matf
> Datum: 
> Rubrika: kultura
> Naslov: PROVOKATIVNA KNJIGA ANABELE BASALO
> Članak:


MLADA spisateljica Anabela Basalo svojom prvom knjigom lascivne sadržine "Žena 
s greškom" u izdanju "Draganića", svrstala se u red traženijih pisaca. Knjiga 
govori o noćnom Beogradu i o svetu tajnih strasti, o mladoj, prelepoj i 
zavodničkoj ženi, žestokim momcima, situiranim i bogatim uzdrhtalim porodičnim 
ljudima u kovitlacima seksa.
Klinički psiholog Tijana Mandić je na jučerašnjoj konferenciji za novinare 
rekla da u knjizi ima puno seksa, ali da kao što je Frojd rekao često kad 
govorimo o seksu, u stvari, pričamo o drugim stvarima.
Istakavši da "Žena s greškom" govori o demonizmu seksa, Dragan Jovanović 
Danilov je dodao da junakinja romana jedino sluša telo i kroz telo oseća 
bezvremenost, ali istovremeno i potrebu za deljenjem.
Po mišljenju Draška Ređepa ova knjiga, koja će nesumnjivo biti upamćena po svom 
lascivnom sadržaju, jeste čedna i u svojoj biti govori o ljubavi koja je 
doživljena.
A autorka je svoju knjigu preporučila, kao hrabru i iskrenu ispovest, koja 
govori o seksu, ali svaka nezavisna žena koja može bez muškaraca će u njoj 
pronaći nešto za sebe.