> Izvor: matf
> Datum: 
> Rubrika: kultura
> Naslov: Kolja  Mićević, prevodilac Danteove "Komedije" na srpski i francuski jezik 
> Članak:


Dragana Matović

Primenio sam novi ritam koji nije poznat u francuskoj prozodiji. Išao sam na 
komične rime, vesele rekao bih, a to su one rime koje su iznenadne, neočekivane 
i začuđujuće. Ponekad mi izgleda da je prevod prvog stiha došao od bogova. Za 
mene je to još uvek nepojmljivo, gotovo onostrano

IZ vlastitog iskustva, ne samo sa Danteom, primetio sam da znam da poezija ima 
svoje ljubitelje i izvan obaveznih, ponekad čak štetnih, školskih časova. Ne 
samo kod nas gde se poezija lakše prima, čak i u prevodu, nego i u Francuskoj, 
zemlji poezije, u kojoj je ona, začudo, već odavno svedena na otrcana čitanja, 
patetična i staromodna, ili na univerzitetske kružoke koji su izmišljeni da bi 
učesnici i pored najboljih namera još jednom "ubili" svog pesnika: a što je 
pesnik veći doslednije ga "ubijaju", kaže naš poznati pesnik i prevodilac Kolja 
Mićević, čiji je prepev "Pakla" i "Čistilišta" Dantea Aligijerija na srpski 
jezik nedavno objavila beogradska "Prosveta". 
Živeći u Banjaluci i Parizu, Mićević prevodi gotovo isključivo poeziju. Posle 
prevoda sedam antologija francuske poezije od 12. do 20. veka, sa osam zbirki 
svojih stihova, Mićević je poslednjih godina preveo Danteovu "Božanstvenu 
komediju" na francuski i srpski jezik, koju je on nazvao samo "Komedija". 
- Siguran sam da Danteu nikada ne bi palo na pamet da upotrebi epitet 
"božanstvena", to bi za njega bilo ravno huljenju. Nekoliko godina pred smrt, u 
pismu čuvenom Kan Grandeu de la Skali, Dante je objasnio puni naslov svoga 
dela: "Ovde počinje Komedija Dantea Aligijerija Firentinca po rođenju, ali ne 
po navikama i nepravedno prognanog". Ovo je potpun naslov, jer daje jasnu ideju 
da se delo zove komedija, ali ne božanstvena. Dante je u kratkoj rečenici rekao 
sve o sebi. Odredio se prema svom rodnom gradu, jer je naslov pisao u dubokom 
izgnanstvu kad je već znao da se nikad neće vratiti u Firencu,  ali i da je 
nepravedno prognan. U Firenci se rodio kao slavuj, a izleteo je kao prognani 
orao. 
- Kako ste došli na ideju da prepevate "Komediju" prvo na francuski, pa onda na 
srpski jezik?
- Moja prevodilačka misao išla je prema Francuzima, prema trubadurima, prema 
pesnicima koji su bili Danteovi savremenici. Susretao sam Dantea, na ovaj ili 
onaj način, osećao sam da je prisutan, ali nisam smatrao da je to ljubav koja 
treba da postane i prevodilačka! 
- I onda?
- U vreme kada sam mnogo prevodio francusku poeziju, dobio sam pismo od 
poznatog francuskog arhitekte i skulptora Patrisa Aleksandra, koji se proslavio 
spomenicima Sen DŽon Persu i Kafki. Zamolio me je da prevedem na srpski jezik 
jedan odlomak iz "Raja", jer je dobio narudžbu od države da napravi spomenik 
Danteu.  Insistirao je da prevod bude na ćirilici. Spomenik stoji u Centru za 
kulturu u Le Manu koji nosi ime Luja Aragona. Među tridesetak različitih 
prepeva, našao se i moj tekst. Ipak, za mene je to bila prolazna igra. Tek 
kasnije, kada sam počeo da prevodim "Komediju" na francuski jezik značilo mi je 
što sam objavljen u bakru, na francuskom tlu. Išao sam onda u Le Man da vidim 
taj spomenik. Bio sam inspirisan samim sobom.
- Sigurno nije bilo lako prevoditi sa tuđeg na tuđi jezik?
- Smatram da s Danteom, kao sa svakim velikim pesnikom prilikom prevođenja, 
treba ići do kraja. Kad sam objavio svoj prvi prevod 1995. godine i kad se 
pojavio u najvećoj francuskoj knjižari, istoga dana izišao je još jedan prevod 
na francuski koji je objavila Nacionalna štamparija. Taj Veljanteov prevod se 
malo razlikovao od prethodnih, a ja sam se istog dana pojavio sa terca rimom, 
snom svakog francuskog prevodioca! 
- Da li je jedino terca rima ono po čemu se vaš prevod razlikuje od prethodnih? 
- Novost je što sam na svoj prevod primenio jedan novi ritam koji nije poznat u 
francuskoj prozodiji, i versifikaciju koja se nalazi u rečenicama rima. Išao 
sam na komične rime, vesele rekao bih, a komične rime su one koje su iznenadne, 
neočekivane i začuđujuće. Napravio sam novi rimarijus koji će neko morati da 
proučava. Moj prevod  je značajan zbog toga što sam ga ja uradio na način na 
koji su Francuzi mislili da je to nemoguće. 
- Zbog toga se i našao u svim boljim francuskim knjižarama? 
-Da, posle toga sam dobio novac od francuske države, u stvari, prinudio sam ih 
da me ozvaniče, kako bih štampao celu "Komediju". To je bila konačna verzija, a 
moji sinovi mogu možda za 20 godina da objave neko novo izdanje. 
- A onda je došao prevod na srpski?
- Kada prevodite Dantea vi ste pet hiljada metara ispod mora, to je izvanredan 
pritisak. Sve vreme dok sam prevodio na francuski, pitao sam se kako bi to 
izgledalo na srpskom jeziku. Ponekad mi izgleda da mi je prevod prvog stiha 
"Komedije" došao od bogova. Za mene je to još uvek nepojmljivo, gotovo 
onostrano. Kad uskoro objavim "Raj" počeću da skupljam utiske. 
- Prevode na srpski jezik "Pakla" i "Čistilišta" štampali ste u Banjaluci, 
knjigu ste objavili u Beogradu. Zašto?
- Živim u zemlji koja se zove BiH i govorim srpski jezik. Predložio sam da to 
bude banjalučko izdanje, ali gradonačelnik to nije prihvatio. Smatram da je 
Dante dobronameran duh, ali, istovremeno, može biti i opasan. Po mom mišljenju, 
on je jedan od predskazivača nekih događaja i bilo bi dobro da se oni nikada ne 
dogode. Ako direktor izdavačke delatnosti cepa plakate sa Danteovim likom u 
dvorištu štamparije gde se knjiga štampa, onda je to znak da nije daleko da sve 
ode dođavola.