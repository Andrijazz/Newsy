> Izvor: matf
> Datum: 
> Rubrika: kultura
> Naslov: "ADIO METOHIJO" ALEKSANDRA LABANA
> Članak:


U izdanju prištinske Narodne i univerzitetske biblioteke "Ivo Andrić" 
objavljena je knjiga Aleksandra Labana (1960) "Adio Metohijo". On je napisao 
omaž o svom zavičaju kao jedinstvenom spomenaru.
- Kroz priču, biografiju o sebi, Pećkoj patrijaršiji, Dečanima, pozorištu, 
školi, kafani, Laban priča o opštem i ličnom, a iz te priče teče ispovest i o 
drugom, sveopštem i sveobuhvatnom, ali ne i univerzalnom nego našem, 
opštesrpskom. Knjiga spomenar. Sve je tu upakovano i složeno, kao u koferu koji 
smo spremili za daleko putovanje bez povratka, a opet, ne kažemo "Zbogom", nego 
"Adio". Adio ljubavi i doviđenja, Metohijo - napisao je recenzent Aco Rakočević.
Izdavanje knjige objavljene u tiražu od 500 primeraka pomogle su, uglavnom, 
firme čiji vlasnici potiču iz Peći, što, kako reče urednik mr Jordan Nikolić na 
predstavljanju ovog dela na neki način spada u "otplaćivanje duga", kraju iz 
kojeg su potekli. Laban je pisac i dve pozorišne komedije - "Šarada" (1984) i 
"Tulum" (1985).