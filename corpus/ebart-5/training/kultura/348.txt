> Izvor: matf
> Datum: 
> Rubrika: kultura
> Naslov: Film "Unmik Titanik" prikazan na Festivalu kratkog metra
> Članak:


Beograd - Jedne Nove godine smučilo mi se da budem u Beogradu i krenuo sam sa 
kamerom u Prištinu. Za jednu noć snimio sam film o klincima koji su rođeni i 
odrasli u jednoj zgradi, a da maltene nikada nisu izašli iz nje. U toj zgradi 
su nekada živeli visoki državni službenici koji su napustili Kosovo, a u nju se 
uselilo stotinak Srba bez mogućnosti da pobegnu van grada. Privremeno su se tu 
smestili na nekoliko dana, a ostali su skoro četiri godine, dok i ta zgrada 
nije napadnuta i spaljena u martu prošle godine - kaže autor Boris Mitić o 
filmu "Unmik Titanik", koji je prikazan u specijalnom programu filmova o Kosovu 
na 52. festivalu kratkometražnog i dokumentarnog filma. "Unmik Titanik" 
reprizno će biti prikazan danas u DKC-u. Mitić je predstavio DVD s proširenim 
verzijama filmova "Lepa Dijana" i "Unmik Titanik".
Mitićev dokumentarac "Lepa Dijana", koji svojevremeno nije uvršten u 
takmičarski program Festivala kratkog metra, još se prikazuje na  međunarodnim 
festivalima (gde redovno osvaja priznanja) i stranim televizijama.
U prvom delu Programa filmova o Kosovu, posle Mitićevog, prikazan je holandski 
film "Bruklinska veza", rediteljke Klartje Kuirijins. U drugom delu ovog 
programa danas ćemo videti filmove "Dve vesti na dan Majke Božije" Slobodana 
Simojlovića i "Tragom istine Gde su" Jovice Krstića. Mitić kaže da do sada 
nije gledao nijedan strani film o Kosovu koji mu se dopao i da se filmovi 
stranih autora uglavnom svode na banalna uprošćavanja ili potvrdu predrasuda.
- "Bruklinska veza" je portret Florina Krasnićija, Albanca iz NJujorka, koji je 
godinama legalno na tržištima u Americi kupovao oružje i slao ga u Albaniju 
odakle je švercovano za UČK. On je to radio nesmetano i sada otvoreno govori o 
tome, ponosan je, a rediteljka s njim prisno razgovara, pokazuje poštovanje, a 
možda i strahopoštovanje i strah. Ona gotovo zanemi kada Krasnići u filmu kaže 
da će isto to oružje biti upotrebljeno protiv Srba i UN ukoliko Kosovo ne 
postane nezavisno. Tada film postaje skoro groteskan. Gledao sam ovaj filmu u 
Amsterdamu, a publika je tog Krasnićija doživela kao tragičan, a zatim i 
tragikomičan lik. Sve simpatije su se na kraju okrenule našoj srpskoj strani 
priče, a ne njegovoj "patriotskoj" želji da pomogne gerilcima u otadžbini.