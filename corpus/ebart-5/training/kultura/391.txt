> Izvor: matf
> Datum: 
> Rubrika: kultura
> Naslov: Srebrni metak za vampira iz Motor sitija
> Članak:

 
Aleksandar Arsenijević

URASTANJE

Nekad davno, kad su u kafani zvanoj Kolarac sa stola recitovali pesnici 
kloklotristi - Aca Sekulić i Adam Puslojić, a Dragan Lubarda, po vas celi dan 
crtao dok su pizdeli, jer sedi 'nako, beše jedna diskoteka. Ništa čudno, jer 
bilo je to vreme diskoteka. Ali u ovoj diskoteci nisu se okupljale neuspele 
replike Džona od tri volte, u pepito pantalonama sa falticama i košuljama sa 
kragnom tipa "dodirni mi kolena". Bila je to diskoteka u kojoj se puštao i uz 
pivo u plastičnoj čaši, slušao samo ljuti rokenrol. Bilo je tu u prvih pola 
sata i Seks pistolsa, Demneda, Kleša i Ramonsa za ljubitelje panka.
Nekad davno, a možda sve to i nije bilo baš tako davno, u klubu na Filozofskom 
fakultetu, koji smo iz milošte zvali - kod Dače, pod obavezno, gruvao je Bob 
Siger i njegovi Srebrni meci iz Detroita. Skakalo se tada na paklenu verziju 
hita Tine Tarner "Natbush City Limits", sa albuma "Live Bullet" (1976), od 
kojeg su se tresli musavi prozori i sivi zidovi Motor sitija. Stiskalo se u 
klubu kod Dače uz Sigerovu himnu "Turn the Page", posvećenu svim rokerima na 
ovom svetu, bespovratno izgubljenima u vremenu, prostoru i potrošačkom društvu 
koje je u stanju da obesmisli svaku, pa i najbolju ideju. Bilo je to vreme kad 
smo na prvi ton prepoznavali Sigera i ekipu, a da smo tako malo znali o njemu, 
jer, za većinu on je bio samo jedna u nizu propratnih pojava nečega što se 
zvalo i zove rokenrol.
I zaista, malo je ko od nas, koji smo se do bola ložili na Cepeline, Džetro 
Tal, Sabate i ostale dinosauruse, bio obavešten, biće da nam je neobaveštenost 
ipak genetski kodirana, da se lik sa imenom Bob Siger stalno tu nešto muvao još 
od onih šezdesetih kada je zapravo sve počinjalo. Muvao se on i po top-listama, 
hvalila ga je i kritika, ma šta to značilo, ali nikada mu nije uspelo, ma 
koliko se trudio, da postane zvezda onog najvećeg kalibra. Valjda zbog svega 
toga Siger i momci su na već pomenutom koncertnom albumu "Live Bullet", 
Ditroitu, podivljalim sugrađanima, koji su ih uvek dočekivali otvorenog srca i 
raširenih ruku, i svim istinskim  zaljubljenicima u rok, bukvalno poklonili 
sebe. I, gle čuda, isplatilo se. Malo li je, više od godinu dana biti na top 
listama. Malo li je, platinasti tiraž koji je dostigao sledeći album "Night 
Moves" (1976).
Nepune tri decenije kasnije, opterećen viškom godina i kilograma, Bob Siger je 
još uvek na drumu, još uvek je na sceni, kako se to kaže u lamentu nad hudom 
rokerskom sudbinom - "Turn the Page". Svako malo pojavi se neka nova verzija 
ove pesme, te nas koji smo onih sedamdesetih i osamdesetih neke daleke dane 
ubijali Kod Dače, kužili stvari i kovali najluđe planove, a sada smo u dobu kad 
ni sami ne znamo da li smo došli ili pošli, svratili ili se vratili, po ko zna 
koji put prođe jeza.
Setimo se da je nekad davno postojala kafana sa dušom zvana Kolarac, u kojoj je 
Dragiša Ajdić, koji je imao više očiju nego zuba, dnevno ispijao po pedeset 
kafa. Kafana u kojoj je Zdenko, iz dana u dan sa nesmanjenim entuzijazmom svima 
koji su bili spremni da ga slušaju, tumačio lik i delo Roze Luksemburg i 
Herberta Markuzea. Setimo se kluba na Filozofskom iz vremena kada je Beograd 
bio svet. Tada smo možda i mogli da okrenemo novu stranicu, ali nismo, a onda 
je mulj isplivao na površinu.