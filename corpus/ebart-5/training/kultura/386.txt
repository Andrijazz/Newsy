> Izvor: matf
> Datum: 
> Rubrika: kultura
> Naslov: NAGRADA "BOGORODICA TROJERUČICA"
> Članak:


Fondacija "Ivanka Milošević" iz Čikaga dodelila je svoju prestižnu međunarodnu 
književnu nagradu "Bogorodica Trojeručica" dvojici pravoslavnih književnih 
stvaralaca, ruskom, Andreju Voznesenskom, za 2004. godinu, i srpskom, 
Amfilohiju Radoviću, za 2005. godinu. Laureati su proglašeni u Čikagu, u 
Srpskoj narodnoj biblioteci, zadužbini Miluna i Nade Nikolić, i nosioci su 
potpuno ravnopravnih priznanja.

Ovo ugledno priznanje za 2004. godinu pripalo je Andreju Voznesenskom (1933), 
najvećem ruskom pesniku druge polovine 20. veka, "koji je svojim delom doprineo 
očuvanju liričnosti ruske poezije od besmisla socijalističkog realizma." Za 
2005. godinu nagrada "Bogorodica Trojeručica" dodeljena je Njegovom 
visokopreosveštenstvu mitropolitu crnogorsko-primorskom, zetsko-brdskom i 
skenderijskom, egzarhu sveštenog trona pećkog, gospodinu Amfilohiju (1938) koji 
je "postao i jedan od najvećih mislilaca vaskolike pravoslavne crkve i 
hrišćanstva uopšte."

Nagrada se, odlukom utemeljivača, dodeljuje u slavu presvete Bogorodice 
Trojeručice, za dobrobit pravoslavnih naroda i pravoslavnog pesništva, a u 
spomen na Ivanku Milošević, učenicu petog razreda Latinske škole u Čikagu, koju 
su u desetoj godini umorili agenti jugoslovenske komunističke tajne policije, 
19. juna 1977. godine u Čikagu. Prethodni laureati bili su Matija Bećković 
(2001), Stevan Raičković (2002) i umirovljeni episkop Atanasije Jevtić (2003).

Nagrade će Andreju Voznesenskom i Amfilohiju Radoviću biti uručene na jesen, na 
svečanoj akademiji u Beogradu.