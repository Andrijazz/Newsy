> Izvor: matf
> Datum: 
> Rubrika: kultura
> Naslov: IZ MINISTARSTVA KULTURE SRBIJE
> Članak:


Zahvaljujući ovom poduhvatu poboljšano tržište knjiga u našoj zemlji

U Ministarstvu kulture Srbije juče je predstavljen projekat "Bibliodžssey" 
("Bibliodiseja") koji je usmeren ka poboljšanju tržišta knjige u našoj zemlji. 
Prema rečima Ljiljane Šop, zamenika ministra kulture, za ovaj projekat utrošeno 
je milion i po evra što ovaj poduhvat čini jednim od najvećih u sferi kulture u 
našoj zemlji. Posebnu zahvalnost Ljiljana Šop uputila je Vladi Kraljevine 
Holandije koja je bila najveći donator, kao i Fondu za otvoreno društvo koji je 
obezbedio takođe značajnu sumu novca.
"Biblodžssey" traje od 1. aprila 2003. do 30. juna 2006. godine, a prema 
kazivanju Jadranke Jelinčić iz Fonda za otvoreno društvo, ovo jejedini projekat 
privatnog i državnog sektora koji je počeo u prethodnoj vladi i uspešno se 
nastavio u novoj. Njime su koordinirali Narodna biblioteka Srbije i Fond za 
knjižne projekte centralne i istočne Evrope.
U toku prethodne tri godine opremljeno je i otvoreno deset knjižarau zemlji 
(Subotica, Zrenjanin, Vršac, Sremska Mitrovica, Smederevo, Kragujevac, 
Kruševac, Novi Pazar, Podgorica, Cetinje), a oformljen je i knjižnoinformacioni 
sistem. Reč je o bazi podataka koja pokriva 95 odsto knjiga dostupnih na 
tržištu. Pored podataka o knjigama, baza sadrži i druge relevantne informacije 
kao što su tekstovi o knjigama, opisi, kritike, intervjui, odlomci, biografije 
autora, nagrade, događaji, ali i podaci o izdavačima, knjižarama, bibliotekama, 
antikvarnicama, uvoznicima knjiga...
Projekat "Biblodžssey", kako se juče moglo čuti na konferenciji za novinare, 
obuhvata i razvoj nezavisnog distributivnog centra. Novoosnovani centar 
"Bookbridge" iz Beograda nije ni izdavač, niti knjižar, već se bavi isključivo 
distribucijom čime se izbegava mogućnost sukoba interesa. Predviđeno je da ovaj 
distributer opslužuje, pod jednakim i povoljnim uslovima, što veći broj 
izdavača, knjižara, biblioteka i drugih mesta za plasman knjiga.
U toku prethodne tri godine održano je i blizu deset seminara koje je, zbog 
obuke izdavača, knjižara i distributera za rad na tržištu knjiga, pohađalo više 
od 200 polaznika. Zahvaljujući projektu "Bibliodžssey" nabavljena je 
malotiražna štamparska oprema za izdavače koji se bave objavljivanjem 
publikacija na jezicima nacionalnih manjina. Time je poboljšana proizvodnja 
knjiga i kulturni razvoj nacionalnih manjina. Uz pomoć ovog projekta koji 
podstiče regionalnu saradnju, 20 matičnih biblioteka u našoj zemlji obogatilo 
je svoje fondove sa ukupno 1.186 knjiga 197 hrvatskih izdavača, dok je 17 
matičnih biblioteka u Hrvatskoj dobilo 1.352 knjige 211 srpskih izdavača.
Sreten Ugričić, upravnik Narodne biblioteke Srbije, pozvao je sve ljubitelje 
knjige da večeras, u 19 časova, uprkos Svetskom prvenstvu u fudbalu, 
prisustvuju svečanom otvaranju poslednje i najveće knjižare trogodišnjeg 
projekta, one u Subotici. On je najavio provokativni okrugli sto na temu 
"Izdavaštvo u našoj zemlji u narednih deset godina", koji će se održati 6. jula 
u Narodnoj biblioteci. Sledeći projekat će biti unapređenje bibliotečkog 
sektora i digitalizacija kulturne baštine.