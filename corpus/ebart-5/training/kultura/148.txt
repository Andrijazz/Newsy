> Izvor: matf
> Datum: 
> Rubrika: kultura
> Naslov: NAŠI PISCI U SVETU 
> Članak:


Knjiga prof. dr Milana Popovića objavljena u Baltimoru, u Sjedinjenim Američkim 
Državama 
  
Retke su vesti iz sveta da je neka knjiga našeg autora objavljena - izuzetak su 
knjige pesama i ređe proze. A upravo je iz Amerike stigla lepa vest da je 
prevedena i objavljena knjiga prof. dr Milana Popovića, našeg uglednog 
neuropsihijatra, dugogodišnjeg redovnog profesora Filozofskog fakulteta u 
Beogradu (predavao je socijalnu patologiju i opštu psihopatologiju), koji je 
1998. godine kod podgoričkog izdavača CID objavio knjigu "Jedno prijateljstvo" 
(Pisma Mileve i Alberta Ajnštajna Heleni Savić, njegovoj baki). Reč je o 
sedamdeset pisama i dopisnica, dragocenih i za nauku, i za opšte poznavanje 
života Mileve Marić i njenog supruga Alberta Ajnštajna.

Profesor Popović je srpsko izdanje knjige preradio i dopunio i ona nosi naziv 
"The life and letters of Mileva Maric, Einstein`s first wife", a objavio ju je 
ugledni izdavač iz Baltimora (SAD) "Johns Hopkins University Press". Knjiga je 
veoma zapažena i dobila je povoljne kritike i u Sjedinjenim Američkim Državama 
i u Engleskoj.