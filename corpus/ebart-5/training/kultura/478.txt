> Izvor: matf
> Datum: 
> Rubrika: kultura
> Naslov: Dom omladine: izložba  radova pacijenata Zatvorske bolnice 
> Članak:


"Neisključivi" je naziv izložbe koji su dali sami zatvorenici, a njena poruka 
bi mogla da bude: "Sada smo pod ključem ali ipak ne i isključeni. Možda je ovo 
što ćete videti ključ za uspeh..."

Zarđalim ključem smo otključavali vrata raja a otvorili smo vrata pakla. Sada 
smo pod ključem ali ipak ne isključeni. Možda je ovo što ćete videti ključ za 
uspeh... Prosudite sami... 
Ovako glasi poruka na katalogu štampanom povodom otvaranja druge izložbe radova 
pacijenata Zatvorske bolnice u Beogradu, juče otvorene u Domu omladine Beograda 
u prisustvu brojne publike, nekoliko  zatvorenika koji su dobili dozvolu za 
izlazak, ambasadora Velike Britanije Dejvida Gauena, upravnika Bolnice dr 
Miodraga Anđelkovića i zamenika ministra pravde Branislava Bjelice.
Naziv izložbe "Neisključivi" dali su sami pacijenti uz gorepomenuto 
objašnjenje. Reč je o zajedničkom projektu Specijalne zatvorske bolnice i 
Kulturnog fronta Beograd uz veliku podršku Ambasade Velike Britanije u 
Beogradu. Zanimljivo je reći da je novac za organizovanje ove izložbe 
prikupljen na donatorskim večerima u rezidencije V. Britanije, kao i da su 
projekat podržala dva republička ministarstva, kulture i pravde, i Sekretarijat 
za kulturu Skupštine grada, što takođe govori da je sasvim moguća uspešna 
saradnja između države, nevladinih organizacija i stranaca u našoj zemlji. 
Jedino što nije ostvareno, mada je planirano, jeste kratak koncert zatvorskog 
benda i to zbog saučešća sa žrtvama teške saobraćajne nesreće u Crnoj Gori.
Otvarajući izložbu ambasador Dejvid Gauen, na solidnom srpskom jeziku, založio 
se za to da zatvorenici imaju pravo na ljudsko dostojanstvo, kao i to da 
društvo od njih očekuje da izađu napolje u boljem stanju nego što su zatvora 
dospeli, te da je u tom smislu važno pomoći ovakvu manifestaciju i pozvao 
prisutne da kupovinom radova doprinesu "čudu koje čine zatvorenici i njihovi 
terapeuti".
Vašeg novinara zanimalo je i to šta o samoj izložbi misli slikar Uroš Đurić 
koga smo zatekli na otvaranju. Đurićevo zapažanje je vrlo indikativno:
- Većina radova ne odudara od prosečne komercijalne galerijske ponude u 
Beogradu. Nisam maliciozan, ovo je naprosto stanje svesti koje nikako ne govori 
o umetnicima već o onima koji grade (ili prate) ukus tržišta.
Na kraju da kažemo šta se na ovoj izložbi može videti. Prednjače ikone na 
drvetu, drvena rezbarija, živih boja, crteži olovkom, ručno pleteni džemperi, 
tkanice, đinđuve... Cene su zaista vrlo pristupačne, od dvesta dinara naviše. 
Zato ako želite da pomognete ovaj projekat, požurite do Doma Omladine jer 
izložba je otvorena samo tri dana, a na naše oči nekoliko crteža je odmah 
planulo!