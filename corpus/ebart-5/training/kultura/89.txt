> Izvor: matf
> Datum: 
> Rubrika: kultura
> Naslov: OKOM KRITIČARA
> Članak:


Viljem Šekspir "Hamlet", režija Eimuntas Nekrošijus, Meno Fortas teatar, 
Vilnus; Tomas Berhnard: "Brisanje", režija Kristijan Lupa, Teatar dramatični, 
Varšava

KROZ led, sneg i večitu izmaglicu što ledi krv i pospešuje atmosferu prirodne 
surovosti, probijaju se na početku ovog "Hamleta" obrisi priče o danskom 
kraljeviću. Nekrošijusovo viđenje tragedije zasnovano je na kombinovanju 
izuzetne poetičnosti i naglašene surovosti. No, posle prvog dela, u kojem je 
svaki detalj odmeren i osmišljen, sledi nastavak u kojem reditelj gubi 
koncentraciju. Čvrsto koncipirana scenska igra se pretvara u niz iskidanih 
slika, od kojih tek poneka ima istinsku snagu, poput finala u kojem mrtvi otac 
dočekuje svog i u smrti mrtvog sina, i neljudskim urlanjem, što dolazi iz 
središta duše sveta koji se sam nad sobom zgrozio, pomera ovu tragediju iz 
predela metafizike u prostore intimne drame. To ponovno otkrivanje čoveka, a ne 
više metafore, paradigme, simbola, ujedno je i najznačajniji kvalitet ove 
predstave.
"Brisanje" je jedno od neobičnijih bitefovskih iskustava. Sve je radilo protiv 
predstave - bezmalo sedmočasovno trajanje, a ponajpre činjenica da se radi o 
inscenaciji proze Tomasa Bernharda, lišene dramskog naboja, svedene na 
monološke refleksije glavnog junaka, zatočenog u literarnom svetu koji je teško 
upoređivati, no koji sadrži elemente esejistike, kafkijansku atmosferu, 
beketovski pogled na svet i specifičnu humornost s blagim valerima fine ironije.
No, Lupa pravi uzbudljivu predstavu; otkriva i pozorišno pokreće unutrašnju 
dramu građanskog sveta iz prošlog veka, sveta koji se sam u sebe urušio, propao 
naočigled glavnog junaka koji se seća svog života, ali u isti mah i analizira i 
komentariše vlastitu sudbinu. On je tužilac i optuženi, neka vrsta savremenog 
Hamleta, zgroženog nad iščašenim zglobom univerzuma čiji je deo, istraumirani 
svedok licemerja porodičnih odnosa koje određuju vanbračni izleti njegove 
majke. Hroničar je i analitičar, filozof koji teži egzaktnim zaključcima, ali i 
umetnik koji bi da uopštava zaključke, sposoban da ličnu poziciju i porodičnu 
dramu, kao i stanje svesti svoje epohe, sagleda samokritički. Sve to Lupa 
realizuje nepretenciozno, uz delikatnu ironiju ne samo na planu odnosa između 
glavnog junaka i sveta, već i reditelja i njegove predstave.