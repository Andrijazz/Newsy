> Izvor: matf
> Datum: 
> Rubrika: kultura
> Naslov: PRVI PUT NA SRPSKOM JEZIKU 
> Članak:


Roman Fransiska de Keveda, u prevodu Radivoja Konstantinovića, u izdanju SKZ 

Zahvaljujući višegodišnjem trudu našeg istaknutog prevodioca sa španskog (i 
francuskog) jezika Radivoja Konstantinovića, najzad smo, prvi put, u mogućnosti 
da se na srpskom upoznamo sa jednim piscem čijem se stvaralaštvu divio i 
Borhes. 

Naime, u najnovijem, DžCV Kolu Srpske književne zadruge, kao 630 knjiga, 
objavljen je roman Fransiska de Keveda "Životopis pustolova po imenu don 
Pablos", koji je Radivoje Konstantinović ne samo preveo sa španskog već za 
njega napisao iscrpni predgovor i napomene. Citirajući reči Horhea Luisa 
Borhesa: "Trista godina se navršilo od Kevedove telesne smrti, ali on je i 
dalje prvi majstor španske literature. Kao Džojs, kao Gete, kao Šekspir, kao 
Dante, kao ni jedan drugi pisac, Fransisko de Kevedo manje je čovek, a više 
velika i složena književnost" - Konstantinović kaže da je roman koji sada i mi 
možemo da pročitamo posle "Don Kihota" najpopularniji roman španske 
književnosti. 

Fransisko de Kevedo spada u velike stvaraoce Zlatnog veka španske književnosti, 
kao što su i Servantes, a potom Lope de Vega, Gongora i Kalderon. Kevedo, 
zapisao je Radivoje Konstantinović u predgovoru, izdvaja se izuzetnom 
raznovrsnošću svoga dela. Bio je pesnik, prozni pisac raskošnog dara, ali i 
autor brojnih političkih i filozofskih rasprava, komediograf, vrstan polemičar, 
odličan poznavalac klasičnih i modernih jezika, čovek enciklopedijskog znanja i 
nesumnjivo najbolji predstavnik španskog humanizma baroka. 

Prava renesansna ličnost, Fransisko Gomez de Kevedo i Valjegas (rođen 1580) u 
Madridu, živeo je život baš kao i onaj koji je podario svome junaku iz romana 
"Životopis pustolova po imenu don Pablos". Ovo delo, reči su Radivoja 
Konstantinovića, zrači magičnošću i večnom mladošću. To je pikarski roman, ali 
je lišen svakog moralizatorstva, tako da je vrlo blizak današnjem čitaocu. 
"Utoliko pre što i naše vreme brojnih nevolja i zala i neprestanih previranja u 
mnogo čemu podseća na Kevedovo doba", dodaje prevodilac.