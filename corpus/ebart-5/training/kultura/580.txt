> Izvor: matf
> Datum: 
> Rubrika: kultura
> Naslov: Uz izložbu Dušana B. Markovića u Umetničkom paviljonu "Cvijeta Zuzorić"
> Članak:


Izložba je posvećena svima koji su, milom, silom ili svojevoljno, postali 
kastrati da bi zabavljali kraljeve. Mislim da nam je potrebno mnogo više 
energije i volje ako želimo da zaista živimo 

Izložba objekata i radova na papiru Dušana B. Markovića "O kastraciji i..." 
otvorena je u Umetničkom paviljonu "Cvijeta Zuzorić". Izložbu prati katalog sa 
esejom Jelene Todorović "Kastracija kao društveni fenomen - od prognanika do 
operskih zvezda" koji ističe ulogu kastrata u razvoju hrišćanstva i savremene 
evropske civilizacije.
"Ali otkud ta bliska veza kastrata i najviših struktura moći! Budući da je sam 
vladar bio smatran za individuu natprirodnih moći, on je neminovno morao biti 
okružen svitom ljudi koji su nadilazili uobičajene modele egzistencije" (iz 
poglavlja eseja Jelene Todorović "Kastrati i dvorski spektakl - evnusi kao 
savetnici i kancelari").
Dušan B. Marković, skulptor i slikar, predavač na Megatrend fakultetu za 
umetnost i dizajn, postavkom "O kastraciji i..." istražuju odnos repeticije i 
nametanja vizuelnog utiska, banalnog i sofisticiranog, redukcije i ekspresije...
- Svi radovi su nastali 2002. u toj frustrirajuće kastrirajućoj političkoj 
klimi. Crtež-matricu u okviru koga preispitujem odnose boje, linije i odnosa 
inspirisala je gravira iz 11. veka na kojoj je predstavljen čin kastracije. 
Cela civilizacijska matrica u kojoj živimo je odavno postavljena, samo je njen 
dizajn vremenom sve bolji. Bolji stanovi, bolji automobili... ali se u samom 
odnosu moć-podanici vrlo malo menja. Projektu su pridodati crteži "Kako smo se 
dogovarali", "Kako smo radili" i "Posle toga pokazaću vam pravi put". Moji 
ukućani su mi zabranili da koristim crnu boju da sve ne ispadne suviše 
depresivno tako da sam se vratio mom ružičastom koloritu.
Insitirate na robusnosti i antigraciozo konceptu.
- Sve je rađeno akrilicima i uljanim pastelima koji daju grubu liniju koju je 
nemoguće postići u drugom materijalu. Sve sam slikao rukama plus hirurške 
rukavice za rez. Ne mogu da slikam ako nemam punu šaku boje. Neki stranci su mi 
rekli "Pa zar je kastracija tema za vas. Kako prodajete takve slike?" Oh, ovde 
je sve na prodaju, pa i sloboda.
Učestvovali ste u ovogodišnjem savezu likovne kolonije "Terra" u Kikindi.
- TV kanal "Rubin" je snimio emisiju o meni gde sam predložio da budući Muzej 
skulpture likovne kolonije "Terra" bude otvoren razbijanjem dve cigle umesto 
sečenjem vrpce. Kolonija "Terra" je zaista centar sveta kada je u pitanju 
skulptura u terakoti. Atmosfera je jedinstvena, tako inspirativna.
Kako je došlo do saradnje sa dr Jelenom Todorović?
- Jelenin tekst je njena lična reakcija na moje radove. Tražio sam od nje 
autorski tekst o fenomenu kastracije kroz istoriju. Smatram da su predgovori 
koncipirani kao osvrt na umetnikov rad potpuno deplasirani. Esej i izložba 
treba da grade kontekst, ali ne na tom banalnom nivou "šta je umetnik hteo da 
kaže". Sva značenja se ionako tek naknadno učitavaju u umetničko delo. Jelena 
Todorović je veliki autoritet za umetnost spektakla i njenu evoluciju kroz 
vekove. Postavka počinje radom "Levi kastrator" a završava se "Desnim 
kastratorom". Nadam se da neću sresti nijednog od njih. Izložba je posvećena 
svima koji su milom, silom ili svojevoljno postali kastrati da bi zabavljali 
kraljeve. Mislim da nam je potrebno mnogo više energije i volje ako želimo da 
zaista živimo vlastiti život.
Zašto tako često izlažete?
- Kada su pitali pljačkaša banke "Zašto pljačka banke" on je odgovorio "Zato 
što mogu!" Delim takav stav.