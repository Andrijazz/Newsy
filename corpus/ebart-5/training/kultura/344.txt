> Izvor: matf
> Datum: 
> Rubrika: kultura
> Naslov: Ovaj esej, uz redakcijska skraćenja, prenosimo iz knjige eseja Čarlsa Simića 
> Članak:

"Čari male kutije", koju uskoro objavljuje beogradska izdavačka kuća 
Otkrovenje, u prevodu Vesne Roganović. Simiću je kao povod za priču o Solu 
Belou poslužila knjiga o životu upravo preminulog američkog nobelovca 
(1915-2005), pod nazivom "Bellow: A Biography" iz pera Džejmsa Atlasa.

Sol Belou (1915-2005)

Po glavi mi se više vrzma glas nego zapleti romana Sola Beloua. Njegovi junaci 
ne delaju baš mnogo. Beskrajno pričaju, uglavnom sami sa sobom. Rasterećuju se 
svojih muka dugim, zabavnim i smešnim monolozima u mešavini grubog govora ulice 
i knjiškog filozofiranja. Poput improvizovanih govornika koje sam u mladosti 
slušao na uglu Baghauz skvera u Čikagu, stalno se na nešto žale i ne odstupaju 
od svojih šokantnih stavova o svemu, od žena do načina na koji se rukovodi 
našom državom. Oni su pametnjakovići, obuzeti sami sobom, fiksirani na neku 
nepravdu koja im je naneta neprekidno agitujući. Osnovu Belouovog humora čini 
njegov junak, i to obično neko ko je od svog života napravio potpuni haos. To 
je oduvek način na koji komični pisac sagledava čovečanstvo. Tragični junaci 
žale se samo bogovima. Komični se prepiru sa svojim porodicama i sanjaju da 
izravnaju račune sa svojim stvarnim i zamišljenim neprijateljima.
Kod Beloua, neke primese tog osećanja gubitnika nesumnjivo su rezultat 
imigrantskog iskustva, gde je uobičajeno da čovekov život bude apsurdniji od 
zapleta bilo kog pikarskog romana...
Sol Belou, kaže Yejms Atlas u svojoj biografiji ovog pisca, rodio se 1915. u 
Lešinu, na obodu Montreala, naseljenog radničkom klasom Rusa, Poljaka, 
Ukrajinaca, Grka i Italijana. Bio je četvrto dete u jevrejskoj porodici koja je 
emigrirala iz Rusije pre nego što se rodio. "Kovčezi sa kojima su moji 
roditelji putovali bili su čista egzotika - taftane podsuknje, nojevo perje, 
duge rukavice, čizme na kopčanje i ostalo porodično blago tog tipa", prisećao 
se Belou, "stvarali su u meni osećanje da dolazim iz nekog drugog sveta. Sada 
su se i sami našli među milionima novih useljenika, koji su teškom mukom 
sastavljali kraj s krajem... 
 Kontrast između različitih krajeva Čikaga bio bi prigodna ilustracija za neko 
izdanje Komunističkog manifesta: basnoslovno bogati i mase radnih ljudi koji se 
gužvaju u gradu sa sve više fabrika. Svako od njih radio je rame uz rame sa 
pripadnicima drugih nacionalnosti, šaleći se na tako fantastičnoj mešavini 
jezika da bi profesionalni lingvista morao žestoko da se namuči kako bi opisao 
šta je čuo. "Neukorenjenost, koja neke plaši, za druge je razgaljujuća", kaže 
Belou. Svoje identitete, koje drugi Amerikanci uzimaju kao nešto što se 
podrazumeva, useljenici su morali da izmisle krenuvši od nule. Trebalo im je 
vremena da shvate da neko može da se preobrazi, da ovde u Americi može da 
postane i neko drugi. Useljenici koji su vrlo dobro shvatali da ih smatraju 
najgorim ološem, ipak su znali da "sloboda" i "prilika" nisu samo prazne reči, 
jer su primećivali kako im se materijalne prilike popravljaju, a za mnoge od 
njih to je bilo jedino važno.
Doseljenici umeju da postanu krajnje subverzivni. Nije čudno, onda, što su 
nacionalisti posvuda besni na njih, kad ih već ne ubijaju. Vremenom, 
doseljenici mogu da se ušunjaju u "mejnstrim" kulturu, kako zahvaljujući svojoj 
kuhinji, tako i svom humoru. Mogu da obogate njen jezik. Stalno se ponavlja da 
je Belou udahnuo nov život američkoj književnosti, unoseći u američku prozu 
jevrejsko iskustvo i jevrejsku verbalnu duhovitost, i to još uvek vredi 
isticati. Kritičar Filip Rav je to nazvao "evropeizacijom američke 
književnosti", i to nema nikakve veze sa akademskim ulagivanjem Londonu i 
Parizu. Belou je dao novi zamah realističkom romanu Drajzera i Farela, mešajući 
Čehova, Babelja, Yojsa, pa čak i Celana. Priželjkivao je roman koji će u isto 
vreme biti mnogo šta, od krvi i mesa i filozofski, govorni i književni, sa 
mnogo međuprostora za lakrdiju...
Belou svakako nije tema koja se može lako savladati. On je složena ličnost, 
možda podesniji za fikciju nego za biografiju. Što bi rekla stara bluz 
melodija, imao je više žena nego što putnički voz može da ukrca. Za biografa to 
može biti zamka, jer ga navodi da u svim tim ljubavnim vezama traži krivicu kod 
nevinih strana. Pet puta se ženio, četiri puta razvodio, a pošto je i sam mnogo 
puta bio neveran, Belou je u svojim romanima opravdavao sebe, ocrnjujući ugled 
svojih žena. To je problem u koji pisac zapada kad ličnosti u svojoj knjizi 
zasniva na stvarnim ljudima. Ovaj biograf, ma koliko predostrožan u pogledu 
takvih uprošćenih čitanja, ipak čita te romane kao da su autobiografija, a ne 
proza. Te žene jednostavno ne mogu sve odreda biti tako rđave kao što ih Belou 
opisuje, misli Atlas, i ko se ne bi složio s tim?
 Na nesreću, on izvlači zaključak. Nema biografa koji će jednostavno dignuti 
ruke i reći: Nemam pojma šta da radim s ovim tipom. Lično često poželim da to 
učine. Umesto toga, Atlas psihoanalizira Beloua i misli da je otkrio šta to 
ovaj potiskuje, odnosno, da je to doživotno osećanje krivice što je zanemario 
majku u vreme kada je umirala. A da stvar bude gora, ima još toga. Belou, onako 
kako ga Atlas prikazuje, loš je prijatelj. Nije nikakav ljubavnik. Možda je 
prikriveni homoseksualac i rasista. Majstor je samooslobađanja od optužbi. 
Naseda laskanju. U svojim knjigama daje nam idealizovane verzije sebe samog, 
dok ujedno beži od dubljih istina svog života...
Genijalnost Beloua je u tome što čini da se prepoznajemo čak i u njegovim 
najneobičnijim ličnostima. Kad jednom shvatimo da smo u intelektualnom smislu u 
istoj neprilici kao i njegovi junaci, možemo se i identifikovati sa nekim od 
njih. Imam na umu teškoće koje ima svaka misleća osoba, u svetu kao što je naš, 
koji nema potrebe za nezavisnim razmišljanjem. Ako se tome doda da su njegovi 
junaci obično listom pripadnici izolovanih manjina, uobičajena sumnja i 
zajedljiva dosetka još više otežavaju odluku u šta da se veruje. U slučaju 
Beloua, koji je prozu zamišljao kao viši oblik autobiografije, dolazimo do 
osnovnih pitanja o tome "ko sam" i "zašto živim"...
On do tančina poznaje sve moguće načine koje su naši duhovni i mentalni doktori 
izmislili da nas sve prevare. Njegovi junaci pate od raznih stvari, a iznad 
svega od toga što previše znaju. Dugo vremena ne mogu sebe da nateraju da ukažu 
poverenje makar jednoj ideji, stoga se razvijaju najbolje što mogu usred tih 
čudovišnih protivrečnosti. To je kao da ste ceo život ateista a istovremeno 
verujete u svaku praznovericu. Znaju da je to apsurdno, i zato bulazne. 
"Ljudski razum nije nimalo dostojanstven organ", s odobravanjem citira Belou 
E.M. Forstera. Zalihe savesti u svakom datom trenutku zbijaju šale na račun 
bilo kog idealnog ljudskog bića. On stalno podseća svoje čitaoce upravo na 
takvo stanje stvari.
Jednog trenutka zaokupljen sitnicom, drugog uzvišenim etičkim pitanjem - taj 
glas s kojim se srećemo u njegovim romanima, ako uopšte ima prethodnika u 
književnosti, ima ga u bezimenom pripovedaču Zapisa iz mrtvog doma 
Dostojevskog. Kao i Belouovi junaci, on je samosvestan do krajnjeg stepena i 
prepušten na milost i nemilost stalnom nemiru u sebi. Čemu god da se prepusti u 
mislima, susreće se sa samim sobom, tako da o njemu možemo reći malo toga što 
on već sam nije anticipirao. Zbog toga što sumnja da ga drugi posmatraju i 
razmišljaju o njemu, teži da drži korak ispred njih, zamišljajući kakav taj 
korak može biti.
U međuvremenu, pokušava da sebe objašnjava sebi, da opravdava svoje postupke i 
traži izgovor da nadmudri strogi sud koji je već izrekao o sebi. Njegovo 
mentalno stanje je neka vrsta preovlađujućeg ogorčenja prema svemu i svačemu. 
Raspet je između ubeđenja da čovekov karakter određuje sve njegove postupke, da 
pojedinac nije slobodan, niti je ikada bio, i suprotnog osećanja - da je sve u 
njemu i dalje otvoreno i neodređeno. U krajnjoj liniji, on može malo šta da 
učini. Opterećen je parališućom mišlju da inteligentan čovek uistinu ne može 
postati ništa, da samo budale i prevaranti mogu da postanu neko i nešto. Belou 
je takođe ubeđen da imati savest, posle određenog životnog doba, znači stalno 
živeti u epistemološkom paklu. Razlog tome što su njegovi i junaci Dostojevskog 
nesposobni da ikad stignu do nekog zaključka, jeste to što vlastitu patnju vole 
više od ičega. Oni odbijaju da se odreknu svoje unutrašnje muke u zamenu za 
duhovni mir koji dolazi sa buržoaskom svojinom ili nekom vrstom religioznog 
verovanja. Svoju patnju oni, zapravo, vide kao možda poslednju predstražu 
herojskog u naše vreme i u našem veku.
Iščitavajući ponovo mnoge od tih romana radi ovog prikaza, podsetio sam se 
koliko su najbolji od njih uistinu dobri. Belou je vrhunski zabavan pisac, ne 
samo zato što piše divnu prozu, već i zbog toga što uvek ima temu. Bez obzira 
na intelektualnu modu, sav njegov bes tokom pisanja detaljno se razmatra u 
njegovim romanima. Štaviše, on ima izuzetnu sposobnost opažanja. Njegovi romani 
obiluju briljantnim detaljima fizičkog sveta. Gledanje je za Beloua vrhunsko 
čulno zadovoljstvo. Ko god želi da sazna kako je izgledalo šetati se ulicama 
Čikaga ili Njujorka u drugoj polovini dvadesetog veka, treba da čita Beloua. 
Njegovi najbolji opisi kombinuju jasnoću i tajnovitost vrhunskih crno-belih 
fotografija iz tridesetih i četrdesetih godina prošlog veka. (...)
Ako Belou ima temu kojoj se stalno vraća - a zaista je ima - to je nesrećna 
porodica. Porodica, institucija o kojoj naši konzervativci vole lirski da 
razglabaju, bez sumnje je mesto i naših najvećih radosti i naših dugotrajnih 
patnji. Roditelji i deca se međusobno bore, kao i muževi i žene. Belouovi 
romani nude bezbroj primera da ljudi koji se uzajamno vole, počnu da se mrze. 
Obično tu postoje neka tetka ili deda bez svoga ja, koji se izdižu iznad tih 
beskrajnih prepirki i takva figura se dugo pamti i neguje, ali sve drugo u 
porodicama dešava se na krv i nož. Vodeći likovi kod Beloua, uopšteno govoreći, 
ne prolaze dobro kod žena. Ubeđeni su da one svim silama pokušavaju da ih 
unište. "Mudrost, lepota, raskoš, hrabrost, deo su muške taštine, čiji je 
zadatak da uništi mit muškarca o samom sebi", piše on u Planeti gospodina 
Samlera. Uprkos obilju komičnog u njegovim knjigama, Belouovo viđenje života je 
tragično. Njegovo kratko remek-delo Ne propusti dan, tipično je u tom smislu, 
sa jadnim, bezosećajnim likom oca, sinom koji žudi da od njega čuje makar jednu 
reč saosećanja sada kada mu je život urušen, i podjednako ravnodušnom ženom s 
kojom ne živi zajedno...
 Ono što Belouovu viziju čini tako moćnom - ovde se ponovo ne slažem sa 
njegovim biografom koji ga optužuje da nije u stanju da saoseća sa drugima - 
jeste to što on upravo tako čini. Tačno je da je on grub prema ženama, ali čak 
ni tu nije pošteno optuživati ga da ih pretvara u karikature. Elemenat 
sažaljenja retko izostaje, čak i iz portreta najneprijatnijih likova u 
romanima. Nema sumnje njegova blagonaklonost u većem delu njegovog pisanja o 
deci i starcima je nesumnjiva. Ako bismo prihvatili to što Atlas tvrdi, mogli 
bismo takođe da zaključimo kako je i bezdušna bitanga u stanju da napiše 
veličanstvenu knjigu.
 Sažaljenje je suštinsko za Belouovu viziju, jer bi bez toga njegovi 
usamljenici bili opterećeni solipsizmom. "Čovek vredi onoliko koliko voli", 
seća se jedan njegov lik da je neko rekao. Sažaljenje ima i svoju mističnu 
crtu: ono je deo traganja za suštinom svoga ja, traženja istine koja leži u 
sudbinama naših bića. U svojoj Nobelovoj besedi Belou citira Yozefa Konrada 
koji kaže da baš to suptilno ali nevidljivo osećanje solidarnosti što prepliće 
usamljenost bezbrojnih srca, spaja čitavo čovečanstvo - mrtve sa živima i žive 
sa nerođenima. Najviši zadatak književnosti je da pokuša da to postigne. Njene 
najbolje stranice, misli Belou, mogu nas uvesti u ono što se naziva "svetim 
stanjem duše". Ko god oseti da ga je dirnuo neki njegov roman ili kratka priča, 
mogao bi se složiti da je takvo iskustvo zaista moguće.