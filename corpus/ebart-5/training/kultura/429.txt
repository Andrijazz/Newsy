> Izvor: matf
> Datum: 
> Rubrika: kultura
> Naslov: Samo dva muzičara na sceni Kolarčeve zadužbine priredila su preksinoć 
> Članak:

beogradskoj publici pravi muzički praznik, donevši atmosferu pravog svetskog 
festivala.
Violinista Julijan Rahlin i pijanista Itamar Golan, svetske zvezde, poreklom iz 
bivšeg SSSR-a (Litvanija), svirali su klasičan program violinskih kamernih 
sonata (Brams, Betoven), Šumanove "Slike bajki" i Britnove "Suze".
Virtuoz Rahlin ovoga puta muzicirao je na violini i violi. U Šumanovim "Slikama 
bajki", op. 113 za violu i klavir, viola u rukama rasnog muzičara pričala je 
svoju priču, zrelo, intimno, poverljivo, dok je pijanista oko svega pleo 
komplikovanu mrežu harmonije.
Britnove "Suze" za violu i klavir, inspirisane zbirkom "Suze" ("Lakrime") 
engleskog renesansnog kompozitora Džona Daulenda (1605. godina), predstavljaju 
ciklus od deset varijacija melanholične atmosfere, s komplikovanim tehničkim 
zahtevima. Rahlin je svirao na način na koji nismo navikli - podređen ideji, 
naravno pokazavši pritom svu svoju tehničku spretnost.
U violinskim sonatama bio je opet onaj stari Rahlin. Betovenova "Sonata za 
klavir i violinu obligato" (koja se u programima pretvara u sonatu za violinu i 
klavir), broj devet, zvana "Krojcer", bila je poprište dve muzičke ideje.
Rahlin je "jurišao" kroz brze stavove, nateravši pijanistu da se okane svoje 
koncepcije i pridruži "lakoj konjici". Mnogi pasaži, koji kod Betovena nikad 
nisu dekorativni, izgubljeni su u opštoj trci. Slično se ponovilo i u Bramsovoj 
trećoj Sonati za violinu i klavir u d-molu, mada u lakšem obliku - Golan je 
uspeo da ga malo uspori.
Oslobodivši se kalupa zvaničnog programa, Rahlin postaje ono što jeste - topla, 
neposredna umetnička duša koja voli ceo svet, a posebno Beograd. Kao majstor 
manje, virtuozne forme, u pet "bisova", na stojeće ovacije oduševljene prepune 
dvorane Kolarca odgovorio je vrhunskom muzikom koja bi se mogla svrstati u 
"treće poluvreme" koncerta.
Od Arije Gluk-Krajsler, Krajslerovog "Lepog ruzmarina", Šostakovičeve "Volge", 
Blohovog "Niguna", do "Karmen-Fantazije" duo Rahlin i Golan je sve šarmantnije 
i sve angažovanije vodio publiku u totalni delirijum.
Naravno, sve ovo ne bi bilo moguće bez neverovatne muzičke saradnje čarobnog 
pijaniste Itamara Golana, koji je možda i više od Rahlina zaslužan za čaroliju 
preksinoćnje večeri.
U nastavku večeri, u dvorani Beogradske filharmonije, pijanistkinja Nada 
Kolundžija predstavila se programom valcera 20. i 21. veka. Ozbiljno, studiozno 
i minuciozno do krajnjih detalja, kao i sve što radi u savremenoj klavirskoj 
muzici već dugo godina, Nada Kolundžija je osmislila nesvakidašnji, savremen, 
ali ne i dosadan muzički događaj, prvenstveno zahvaljujući delikatnoj, 
suptilnoj interpretaciji, sa mnogo ukusa. 
 Smiljka Isaković (Srna)