> Izvor: matf
> Datum: 
> Rubrika: kultura
> Naslov: TRI JUBILEJA KORNELIJA STANKOVIĆA
> Članak:


Gradske vlasti već 15 godina obećavaju popravku zdanja u kome radi muzička škola

Sve su godine jubilarne, a ova 2006. posebno je takva u svetu muzike. Slavi se 
kao Mocartova godina, ali se ne zaboravljaju ni Šuman, Šostakovič..., kod nas 
Mokranjac. I ne samo on. Jeste da su manje "okrugli", ali čak tri jubileja 
vezana su za ime kompozitora Kornelija Stankovića: 175 godina je od njegovog 
rođenja, 125 od osnivanja pevačkog društva sa njegovim imenom i 95 otkako 
postoji i muzička škola koja se tako zove. I baš ta beogradska škola, u kojoj 
je nedavno obnovljeno i nekadašnje ugledno Muzičko društvo "Stanković", večeras 
u dvorani Kolarčeve zadužbine započinje seriju koncerata u slavu ovoga "Vuka 
Karadžića srpske muzike", jer on je, pored ostalog, i to bio.

Ime Kornelija Stankovića (1831-1865) prostire se već na tri veka. Rodio se u 
Budimpešti, školovao u Beču i tamo se družio sa Vukom i ljudima oko njega. Zato 
ne čudi što je on i melograf, zapisivač i sakupljač muzike svoga naroda. Kao 
prvi školovani muzičar u Srbiji, premda kratkog veka, Stanković je ostavio iza 
sebe neizbrisiv trag. I kao umetnik i kao prosvetitelj.

U staroj školskoj kući u Kneza Miloša 1 a, sa tablom "zaštićenog spomenika", 
direktor Miodrag Sretenović priča nam kako je grupa sadašnjih i nekadašnjih 
profesora, na čelu sa njim, početkom ove godine obnovila Muzičko društvo 
"Stanković". Pokazuje nam tanku, požutelu brošuricu: Glasnik ovog društva. Bio 
je to naš prvi muzički časopis. Na naslovnoj strani piše: br.1, januar 1929. 
Direktor nam pokazuje i kako je Glasnik izgledao deset godina posle. Zaista, 
prava, debela knjiga.

- U ovoj kući je 1924. osnovano Muzičko društvo "Stanković", ovde je štampan i 
njegov Glasnik - kaže Sretenović. - Praktično sve što je nosilo ovo ime, i ne 
samo to, bilo je pod kapom pomenutog društva, ugašenog posle Drugog svetskog 
rata. Sada ga reaktiviramo i reafirmišemo. Dodao bih da je ono čak nadrastalo 
muziku i zračilo na širokom kulturnom polju. To će biti i naš cilj.

Plemeniti cilj treba pozdraviti, ali za to treba i kuću imati. Ona bi se dosad 
možda već srušila da 2001. nije pomogla Evropska unija da se sanira. Inače, 
sazidana je 1881. kad je rođeno i Pevačko društvo, čiji će članovi 1911. 
osnovati i istoimenu školu. Ta danas pretesna kuća postala je glavobolja za one 
koji u njoj rade i uče. Ovih drugih trenutno je oko 650.

- Deo stare zgrade srušen je 1990. To su, doduše, pratila lepa obećanja i 
projekat, najava možda najlepše muzičke škole na Balkanu. Taj crtež zaista 
izgleda jako dobro - pokazuje nam ga direktor Miodrag Sretenović. - Govorili su 
kako će to novo-staro zdanje biti gotovo za 18 meseci. Mi ga, evo, čekamo već 
15 godina. I lane su obećavali, pa smo mi u Skupštini grada priredili Koncert 
zahvalnosti. Posle čujemo da ponovo nismo ušli u finansijski plan za izgradnju 
i zato će se naš koncert u petak, na istom mestu, zvati - Koncert razočarenja.

Ne upitasmo da li će u tom programu biti i "razočaranih" džezera. Zašto baš 
njih? Zato da bismo potcrtali kako je "Stanković" jedina škola u ovoj zemlji, a 
po svoj prilici i na Balkanu, iz koje izlaze diplomirani džezeri. Neka se i to 
zna!