> Izvor: matf
> Datum: 
> Rubrika: kultura
> Naslov: "NARODNA KNJIGA" POČELA DA OBJAVLJUJE I ŠKOLSKE UDŽBENIKE
> Članak:


Prvi put kod nas škole mogu da biraju udžbenike više autora i izdavača

NAJVEĆI srpski izdavač "Narodna knjiga", koja godišnje objavi oko 430 novih 
naslova iz svih oblasti stvaralaštva, a najviše iz naše i svetske književnosti, 
od sada štampa i školske udžbenike! Pred mnogobrojnim novinarima, juče je u 
ovoj kući na konferenciji za štampu predstavljeno nekoliko udžbenika za đake 
prvake propraćene i priručnikom za nastavnike. Udžbenike "Tam-tam" (za 
engelski, francuski, nemački i ruski), "Kućica", "Univerzalna računaljka" i "
Moja matematika".
Kako je kazao mr Vasa Pavković, urednik, posle odluke Evropske unije, da ni u 
jednoj zemlji ne mogu da postoje monopolisti za udžbenike, shodno tome a uz "
atest" stručnjaka iz Ministarstva za prosvetu, odobreno je da "Narodna knjiga" 
može da štampa ove udžbenike. NJih su pisale grupe stručnjaka, dobri poznavaoci 
psihologije dece i školske nastave. Recenzenti su poznati profesori 
univerziteta.
O značaju ovih udžbenika govorili su i autori, između ostalih, Dragana Dunić i 
Olivera Todorović. A Miličko Mijović, generalni direktor "Narodne knjige", nam 
je kazao da se ova izdanja svojom maštovitošću i originalnošću razlikuju od 
dosadašnjih udžbenika, pa se nada da će ih učitelji i prvaci rado prihvatiti 
kao svoje udžbenike. To su, naglasio je Mijović, prave knjige po meri deteta...