> Izvor: matf
> Datum: 
> Rubrika: kultura
> Naslov: Piše Ljubica ARSIĆ 
> Članak:


Palile su se i gasile zvezde. Raščupani mesec doplovio je do troseda na kojem 
je ležao i uneo mu se u lice:
- Zašto uvek moraš da se usvinjiš baš kad nam moji dolaze u goste?
- Uopšte nisam pio, drugi su pili. Ja sam popio samo jedan vinjačić i jedno 
malo pivo.
- Lažeš - rekla mu je žena mlatarajući njegovim pantalonama ispred nosa. - A 
zašto ti je onda šlic zapišan? Petljala je nešto oko jelke nameštajući po 
granama žmirkave svećice čija je svetlost pravila neku šaru po nebu. Možda neku 
reč koju treba pročitati. Poruku nade ili galaktički savet kako ustati sa 
troseda. U svakom slučaju, vasiona ga je podržavala. 
Tu ispred. Tamo, iza prozora, okrugli šeširi i kartonske novogodišnje kape išli 
su u svim pravcima, kišobrani su se otvarali pred prvim pahuljama snega. Još 
dalje prolazila su nevidljiva lica ljudi koji će zauvek ostati stranci, 
nedovoljno jasni zbog zamagljenog kafanskog stakla na koje se navalila senka 
trgovačkog centra obaljene utonule varoši. Gosti iz kafane polako su odlazili. 
Ostao je samo njihov sto.
Konobarica je, donoseći im piće, kuckala potpeticama po mermernom podu. Ispod 
pastelnog svilenog šala, na špicastom dekolteu džempera, virio je buketić 
čojanog cveća. Ličila je na smrznutog zečića, sa tim zubima koji su glockali 
donju usnu. Mahnula je salvetom preko stolnjaka i promenila im pepeljaru. Pili 
su. Pušili. Pričali. 
Ljudi, ne verujete, ali stvarno sam video vampira kako peca ispod pančevačkog 
mosta. Izašao sam u ponoć da ukradem malo šljunka. Imao vetrovku sa velikim 
džepovima iz kojih je vadio crviće. Na ruci mu je svetlucao veliki sat. U, jebo 
te, opet počinješ. Nemoj više da piješ, ionako si se udesio. Gotovo? Ma zvizni 
još jednu. Šta ćeš večeras? Kakvi, drma me do kurca, kao da nisam ni pio. 
Donesite svima još po jednu duplu. Mnogo smo pušili. Ja od ponedeljka idem na 
akupunkturu da se odviknem. Nemoj da si blesav, to je opasno, jesi li čuo šta 
se dogodilo onom glumcu? Iglu mu zabili samo malo pored centra za pušenje, u 
tačku za svrab u čmaru, češao se o kanabe tokom cele predstave.
Konobarica je donela još po jednu turu smeškajući se zečjim zubima. Odnela je 
karafindl umašćenoj bradi za susednim stolom koja je poput Ali Babe proždirala 
ćevape. Opet im se vratila donoseći račun. Bila je lepa i on ju je u tom 
trenutku voleo najviše na svetu. Da se bolje upoznaju? Mraz i puste ulice pred 
doček, samo oni šetaju i drže se za ruke. On joj sa uveta zadiže šubaru punu 
snega i šapuće: Volim Vas. Samo sam Vas čekao. Vi ste žena mog života. Nikad se 
nećemo rastati. 
Odvezao je i skinuo kravatu. Nežno ju je držao, trljao polako i blago vrhovima 
prstiju. 
Uzmite, poklanjam vam je.
Poklanjate mi kravatu, začudila se konobarica. Zašto?
Zato što ste divni i što je Nova godina. 
Pa gde da je nosim, upitala je zbunjeno. 
Nosite je u nedrima, možete da je stavite i pod jastuk.
Krenuo je da joj u izrez džempera uvuče kravatu, ali se kelnerica na vreme 
izmakla sležući ramenima. Razume pijane. Viču na tavanicu, flaše sa šanka, 
butan bocu. Skidaju čarape i broje prste na nogama. Izlaze bosi na ulicu i 
izjavljuju ljubav svima, čak i psima lutalicama.
A tek u tramvaju! Vozio se sa Ciganima koji su svirali i pevali kao promukli 
delfini otvarajući novčanike retkih putnika svojim opasnim, osenčenim 
ljubičastim očima. Jednoj ocvaloj plavuši koja se ispred njega drmusala na 
sedištu pokušao je da u zembil ubaci kravatu. Bila je tako tiha, predana 
truckanju, sa ukočenim osmehom sneška koga ne može da rastopi ni najjače sunce. 
Kad je videla njegovu ruku kako se sa kravatom prikrada njenom kariranom 
cegeru, skočila je kao da su je ujeli za dupe i zgrabila zembil.
Šta mi to guraš?
Želim da vam poklonim ovu kravatu.
Manijače, ciknula je, ti si ludak, pijani kretenu, marš od mene, guraj svojoj 
ženi. 
Pošto je izašla, mahnuo joj je kravatom kojom je, kad je plavuša prešla šine, 
obrisao muzgavo staklo. Reklame na radnjama u koje je uporno buljio propinjale 
su se i povodile, kao da žele da se upregnu u tu zimsku tečnost, gustu i ljutu 
kao rakija koja je tekla za njim i ulila se u topao, bezvezan kafić, pa u 
njegove oči. 
Video je i seća se. Mladić iz kafića nosio je minđušu. Lebdeo je u adidas 
patikama, gurajući rukave dukserice prema laktovima. Pored ulaza sedela je neka 
žena i nešto zapisivala u veliku žutu svesku. Kafić je prazan kao velika 
fotografija na kojoj su usred ravnice sa nebom pobodena dva direka za bicikle. 
Umesto što piše (šta pišete, ja sam pisac, znate, da popijemo nešto, meni može 
pelinkovac), bilo bi bolje da je uzjahala bicikl i nogama okretala pedale... 
Zavrtelo mu se u glavi, zatvorio je oči. Iscepao je tu vazdušnu fotografiju na 
komade. Njeno mirno zadovoljno lice ostalo je čitavo na jednom parčetu. Pocepa 
ga preko obraza, od brade sve do očiju i zgužva u lopticu njenu kratku ošišanu 
kosu i osmeh zaklonjen šakama. Gurnu lopticu u džep pidžame, a onda je, dok se 
prevrtao na trosedu, opet izvadi da je zapali u pepeljari. Ni ta žena sa žutom 
sveskom nije htela njegovu kravatu. Žene pisci su problematične. Kao i glumice, 
manekenke, novinarke, stjuardese i voditeljke kvizova. Pa zašto nećete moju 
kravatu? Imam istu takvu, hvala. 
Žena je dotrčala kad je videla plamičak u pepeljari. Zašto pališ celofan, hoćeš 
kuću da nam zapališ? Obraćala se jelki, upaljenom televizoru, njegovim 
razdrljanim grudima.
Zašto uvek moraš da se usvinjiš kad nam moji dolaze u goste? Nova godina je 
svuda, pa i u svinjcu. Glas spikera tumači iz fona: U svinjcu je svetlo i 
toplo. Gospođa svinja preštrikava stari bukle prsluk koji joj je tesan preko 
grudi. Svaki čas diže pogled sa štrikeraja, nadgleda decu prasiće koji riškaju 
po blatu mažući ga jedno drugom po guzi. Svinjcem vlada sreća i spokoj. Ono 
najmlađe prevrnulo je nošu. Starija braća, koju majka nežno opominje bockajući 
ih štrikaćom iglom, duvaju mu razbacane fekalije u lice. Sva svetla su 
upaljena. Eto, tako mi, viče Gospođa Svinja, uterujemo elektrodistribuciji pare 
u džep. Tata svinja se brije u kupatilu, zviždućući svoju omiljenu od Bore 
Čorbe: mala nužda jedan, a velika dva, kol'ko košta da unutra plačem. Pošto 
fazoniram zulufe, ispedikiraću papke, možda udarim i bezbojni lak kao 
metroseksualac, govori u kameru Gospođa Svinja. Iz trpezarije čuje ženu kako mu 
nešto viče, ali je ništa ne razume od žuborenja vode u kotliću. Spominje neku 
struju, da dečica opet nisu gurala repiće u bušon? Tata Svinja se pojavljuje u 
šimikama i košulji na crno-bele tufne. Kravata krasi njegov stas. Žena ga 
dočekuje grimasom koju zaklanja štrikerajem. Zapahnula ju je kolonjska voda 
koju reklamira konkurentska TV - osetljiva je na mirise u danima kada joj se 
poremeti hormonalna ravnoteža. Kaže mužu: Zar baš uvek moraš da se uljudiš kad 
nam moji dolaze u goste? 
A onda drugi san dok u bunilu hrče na trosedu. Irvasi vuku sanke Deda Mraza. 
Sneg pršti, zvezde se smrzavaju. U kabini tapaciranoj crvenim plišem sedi gola 
lepotica i u vožnji trcka svoje velike ružičaste grudi. Poskakivanja preko 
smrznutih izbočina razmiču njena kolena. Irvasi dovoze saonice do troseda. 
Lepotica sama pruža ruku ka kravati koju on grčevito stiska u šaci što visi s 
kreveta. 
Cima. Poteže. Otvara oči. Kraj troseda vidi svoju taštu koja pokušava da mu je 
otme. Da je mlatne, nema smisla, ta jadna starica ipak je rodila njegovu ženu. 
Opet sklapa oči i odlazi u polarnu noć.