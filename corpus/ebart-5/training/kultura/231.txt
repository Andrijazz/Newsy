> Izvor: matf
> Datum: 
> Rubrika: kultura
> Naslov: LIKOVNI ŽIVOT
> Članak:


Piše: Vasilije B. Sujić

Izbor 2002/2003. galerije ULUS

DA letnja izložba može da ima smisla pokazuje "Izbor 2002/2003" u galeriji 
ULUS-a. Jasmina Plavšić - Đerković, kustos galerije, došla je na ideju da se 
predstave izlagači koji su tokom 2002. i 2003. godine u ovoj galeriji 
predstavili svoje radove. Izbor je bio široko otvoren. Naime, data je sloboda 
svakom učesniku da, ako želi izloži po jedan rad, za koji smatra da najbolje 
predstavlja trenutno likovno stanje njegove poetike. To je velika odgovornost. 
Kustos Jasmina Plavšić - Ćerković naglasila je da su autori koji se odazovu 
prošli proveru jer im je samostalnu izložbu odobrio Umetnički savet ULUS-a iz 
2002. kao i onaj iz 2003. godine.
Na ovaj način je dobijena prezentacija iza koje stoje - prvo Saveti ULUS-a, 
zatim kustos galerije i, ono što je najvažnije, sami umetnici. Njihov odbir je 
daleko teži - moraju ponovo da se dokazuju. Izložba pokazuje da  su autori 
veoma ozbiljno prišli zadatku i da su pazili šta donose. Još jedna zabluda je 
razbijena - nisu jul i avgust "mrtvi meseci" kada se ništa ne događa i kada, 
što bi rekla Melina Merkuri u jednom filmu: "Onda svi odu na more!" U tim 
mesecima dolaze stranci u Beograd, kuvaju se ili kisnu (zavisi) i obilaze 
izložbe. A preseci kao što je "Izbor 2002-2003" privlače njihovu pažnju, te se 
raspituju gde bi još mogli da vide našu savremenu umetnost. Međutim, muzeji se 
nisu pripremili (mislim pre svega na Narodni i Savremene umetnosti) te lutaju 
gradom tražeći neku atrakciju.
Naveo bih samo nekolicinu od trideset umetnika koji su se odazvali i to po 
azbučnom redu: Belić Milija, Bisenić Dobrica, Veličković Vladimir, Jovanović 
Dragan, Jovanović Mihajlović Ljubinka, Vergo Milica, Karanović Branimir, 
Ranović Branko i Trimčević Mirko. I ovih nekoliko radova pokazuju da su na 
izložbi prisutne sve likovne tehnike i tehnologije danas koje se pojavljuju u 
našoj dnevnoj likovnoj praksi. Bez insistiranja na tome. Ova izložba više 
govori o vremenu i prostoru u kome likovne poetike dišu nego što je namera 
kustosa da diriguje ko će šta izložiti. I slika se, sama od sebe, složila i 
prikazala ono što je aktuelno.