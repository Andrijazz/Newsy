> Izvor: matf
> Datum: 
> Rubrika: kultura
> Naslov: "Bal pod maskama"- tužna operska premijera na bini Kolarca
> Članak:


Piše Gordana Krajačić

"Najlepše, najčarobnije čudovište, nestvarnije od krilatog konja i zavodljivije 
od sirena ribljeg tela - to je opera. Ono je nebo ispunjeno nadama, snovima, 
suzama, zaverama, iznenađenjima, iluzijama, aljkavostima i preciznošću, nebo na 
kome su i same zvezde one koje, u stvari, najbrže prolaze, na kome, kako 
izgleda samo čarolija, koja sa njega zrači, ostaje večna."
Tako je govorio sa zanosom nemački kompozitor i muzikolog Verner Ek; oduzmemo 
li operi scenu - kako je to učinjeno pri koncertnoj premijeri "Bala pod 
maskama" oduzeli smo joj i čaroliju i večnost. Zalud beskrajna lepota Verdijeve 
kantilene; zalud psihološki tanano oslikani likovi od kojih svaki ima 
andrićevski svoju kob; zalud fascinantna paleta boja njegove partiture.
Sve je bilo samo beskrajno tužno: što jedva dočekasmo posle gotovo godinu dana 
(od jednočinke "Na uranku") jednu opersku premijeru; što je dočekasmo na 
podijumu Kolarca; što operu punu emocija slušamo "osuđujući" protagoniste na 
statičnost. Oni stoje i pevaju (na italijanskom), gataju, ubijaju s leđa, 
odlaze na gubilište u ponoć lica su im hladna, sede (s prekrštenim nogama) 
čekajući svoj red.
A pevali su božanstveno: Katarina Jovanović, kao Amelija - puna i dinamičkih i 
emotivnih boja; ima (kao Zinka Kunc, svojevremeno) ne samo predivna piana nego 
i tehniku subito piana, zna da učini silno moćnim i upečatljivim gradacije, da 
ih ispuni bolom u svakoj noti; drugi gost - Niko Isakov iz Bugarske kao Renato 
- punog, voluminoznog, sočnog, zrelog glasa; bogata, mistično-harizmatična 
ličnost Jelene Vlahović kao vračara Ulriha; najlepši tenor koji je ikada hodao 
beogradskom scenom - Dušan Plazinić kao Rikardo - dramski nikada bolji u 
samrtničkom ropcu završne scene (čak i bez scene!). Pa i mala rola paža Sofije 
Pižurice izvedena je krajnje ljupko, sa zavidnom lakoćom. Hor (posebno 
baritoni) - odlični i tehnički spretni u smehu (što je koristio još Henri Persl 
u Horu veštica u operi "Didona i Enej"); orkestar - mogao bi biti mekši i 
razigraniji, naročito u finalnom menuetu. Sjajni Bojan Suđić sa elegantnim, 
ukusnim, rafiniranim i odmerenim dirigentskim gestom
Sve je prosto vapilo za scenom - a nje nije bilo: u Narodnom pozorištu je 
postala opasna za izvođače, a u "Sava" centru - "neki novi klinci" zapošljavaju 
naš najbolji orkestar - Beogradsku filharmoniju - da prati Slobodana Trkulju 
koji gajde drži prebačene preko ramena kao pregaču i hoće da priča o 
"Balkanopolisu" - "etno-stilom" sa kojim u osnovi nema veze. Ustupiće "Sava" 
centar svoju veliku salu i Miroslavu Iliću i Željku Samardžiću i Đorđu 
Balaševiću - samo ne beogradskoj Operi da izvede svoju premijeru kako treba, 
otići će novci Ministarstva kulture čak i u Guču, ali ne u naš nacionalni ponos 
- Narodno pozorište da skele i reflektori kome ne padnu na glavu Davno je umro 
divni knez Mihailo koji je od svojih para dao 5.000 dukata u zlatu da se 
izgradi ovo svetilište umetnosti, još 1868. godine Plemenitih u našem novom 
veku i našem narodu (i sa osećanjem za plemenito) izgleda da više nema.