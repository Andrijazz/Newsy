> Izvor: matf
> Datum: 
> Rubrika: kultura
> Naslov: Projekat konceptualnog umetnika Aleksandra Petrovića
> Članak:


Izložbeno-prodajna manifestacija savremene umetnosti i naprednih komunikacija u 
septembru u Studentskom kulturnom centru

Najavljujući organizaciju prve Beogradske urbane pijace (BUM) Aleksandar 
Petrović, srpski konceptualni umetnik koji već duže vreme živi u Londonu, 
otvorio je izložbu "Duh gost u kući" u beogradskom klubu "Bekstejdž". On je 
pozvao različite ekipe i pojedince s originalnim idejama da svoje radove 
predstave na izložbeno-prodajnoj manifestaciji savremene umetnosti i naprednih 
komunikacija, početkom septembra najverovatnije u SKC-u. Urbana pijaca imaće 
internacionalni karakter jer će konkurs važiti i za umetnike van granica SCG.
- Napravićemo prostor i logističku podršku za neafirmisane umetnike ali će 
market biti otvoren i za aktuelne i priznate stvaraoce čije će radove 
zainteresovani moći da kupe. Događaj će se paralelno odvijati u izložbenom 
prostoru, ali i na globalnoj svetskoj mreži, omogućavajući interaktivnu 
komunikaciju umetnika i potencijalnih kupaca bez obzira na njihovu lokaciju, 
kaže Petrović i dodaje da je veliki broj aktuelnih zvezda alternativne 
umetničke scene oduševljen stvaranjem BUM-a, jer im je Beograd iz različitih 
priča pozicioniran kao kulturni centar regiona. 
- U Londonu ljudi znaju za odličan klabing u Beogradu i nekoliko mojih 
prijatelja među kojima je i mlada portugalska modna kreatorka koja se 
predstavila na nedavnoj nedelji mode u Beogradu, jedva čeka da ponudi svoju 
"robu" na marketu. Planiramo da na jednom mestu budu izložene slike, skulpture, 
keramika, fotografije, radovi iz grafičkog i industrijskog dizajna, nakit, 
modni detalji... sve u kombinaciji sa živim nastupima di-džejeva, muzičkim 
performansima, predstavama alternativnog teatra, modernog baleta... Poseban 
segment BUM-a činiće projekcije video-radova, internet performansi, digitalna i 
interaktivna umetnost. Na taj način obezbedićemo originalnu medijsku 
prezentaciju celog događaja, najavljuje Aleksandar Petrović.
Konkurs za prijavljivanje radova otvoren je do 15. juna, a posle septembarskog 
izdanja, novi BUM biće održan početkom marta. Tokom čitave godine specijalna 
televizijska dokumentarna produkcija predstavljaće gledaocima nove umetničke 
zvezde i njihova dela.