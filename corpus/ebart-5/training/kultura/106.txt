> Izvor: matf
> Datum: 
> Rubrika: kultura
> Naslov: U ZAJEČARU ZAVRŠEN NAUČNI SKUP O ROMULIJANI
> Članak:


U OKVIRU obeležavanja pola veka od početka sistematskih arheoloških 
istraživanja Galerijeve carske palate Feliks Romulijana, u zaječarskom muzeju 
je otvorena izložba jedinstvene postavke  oko 1.000 predmeta sa tog lokaliteta 
i održan je trodnevni Prvi međunarodni naučni skup sa 16 učesnika iz pet 
zemalja.
- Skup je rezultirao i konkretnim dogovorima, naročito sa stručnjacima iz 
Nemačke, o zajedničkim projektima - objasnio je novinarima direktor zaječarskog 
muzeja Borivoje Dimitrijević. - Izvršiće se, najpre, geomagnetsko ispitivanje 
okoline lokaliteta, a potom će se odrediti konkretni zajednički radovi. 
Dogovorili smo se i da se ovog leta održi neka vrsta letnje škole studenata iz 
Nemačke i naše zemlje, koji bi trebalo da predlože konkretnu zaštitu prelepih 
mozaika koje sada posetioci ne mogu da vide, jer su zaštićeni tako što su 
pokriveni peskom.
Po Dimitrijevićevim rečima, sa Nemcima će se zajedno raditi i na Maguri, koja 
je jedinstveni sakralni kompleks u Evropi, gde se Galerije proglasio bogom.