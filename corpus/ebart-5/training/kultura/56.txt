> Izvor: matf
> Datum: 
> Rubrika: kultura
> Naslov: Povodom godišnjice avijacije i JAT, Hose Kareras u Sava centru
> Članak:


Moj raspored je ispunjen za tri godine unapred. Ali za to vreme neću raditi 
ništa što dosad nisam radio. Znači pevaću na koncertima, nastupaću u operi i 
snimaću za različite kuće. Jednostavno, doživljavam pravo zadovoljstvo dok 
radim ono što najviše volim, izjavio je proslavljeni španski tenor Hose 
Kareras, po sletanju za Surčinski aerodrom, gde su ga dočekali predstavnici 
medija. Kareras je na sinoćnjem koncertu u Velikoj dvorani Sava centra izveo 
poznate tenorske arije u pratnji Beogradske filharmonije i pod dirigentskom 
upravom Davida Himensa. Time je ujedno obeležena stogodišnjica svetske 
avijacije i 76. godišnjica JAT.
Kareras je, prilikom susreta sa novinarima, istakao zadovoljstvo što će 
nastupiti u gradu koji ima tako dugu i značajnu muzičku tradiciju, naročito u 
domenu opere. Osim standarnih nastupa, Kareras bi ove godine trebalo da ponovo 
peva s Domingom i Pavarotijem u Britaniji. Odgovarajući na pitanje šta sluša 
osim klasične muzike, Kareras je izjavio da ne sluša samo to što izvodi, već da 
muziku koju pušta određuje različitim momentima, tako da su to često i rado 
numere Brusa Springstina, Frenka Sinatre ili Toma Džonsa.
Zbog kratkih i ograničenih termina, Kareras, koji je poznat i po svom 
humanitarnom radu u Fondu za borbu protiv leukemije čiji je i osnivač, nije 
planirao posetu nijednoj ovdašnjoj instituciji, ali je ipak stigao da poseti 
Dečju kliniku u Tiršovoj ulici.