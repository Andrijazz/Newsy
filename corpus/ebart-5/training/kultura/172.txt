> Izvor: matf
> Datum: 
> Rubrika: kultura
> Naslov: Kratki metar: Stevan Radović o nagradi za životno delo
> Članak:


Počeo sam bez predznanja, trošio pare na filmove i, valjda, nešto i napravio. 
Nisam jurio nagrade

Veliki i veličanstveni su Šekspir i Dostojevski i još dvojica u istoriji, ja 
sam se, srce, samo zezao u životu, počeo sam bez predznanja, trošio pare na 
filmove i, valjda, nešto i napravio - kaže snimatelj Stevan Radović, 
ovogodišnji dobitnik nagrade za životno delo Festivala dokumentarnog i 
kratkometražnog filma, u razgovoru za "Glas", dok mu kolege prilaze i obasipaju 
ga pohvalama za modernost i genijalnost u snimateljskom radu. 
- Pre šest meseci sam se preselio sa Ade u Herceg Novi, podno planine Orjen, na 
kojoj sam i rođen 1924. godine. Zato sam i uzeo nadimak Orjenski. Sa 13 godina 
sam krenuo u svet, Herceg Novi,  Cetinje, Beograd...  U penziji sam 25 godina i 
nije mi palo na pamet da zakucam na vrata ni jedne producentske kuće da 
potražim neki snimateljski posao. Završavam 13. knjigu. Izdajem ih o svom 
trošku, od penzije. Nisu romani, već životna sećanja. Rukopis o mom trajanju u 
ovoj kinematografiji predao sam Kinoteci. Kako kojoj? Ovoj ovde, jednoj jedinoj 
Kinoteci. Je li, ima i crnogorska? E, tu ne priznajem.  
Umetnički put započeli ste kod jednog dvorskog fotografa?
- Gazda Feliks de Laforest imao je radnju u Herceg Novom, Kotoru, Zagrebu, 
Đenovi, a snimao je i reportaže. Otac me je 1937. odveo u Novi da učim zanat i 
postanem gospodin kao Laforest. Gazda mi je odmah dao kantu i krpu, a ja sedmi 
dan pobegao na Orjen... Kada je u Herceg Novi stigao pred kraj rata jedan 
sovjetski snimatelj, sreo sam se sa kamerom KS. Bio sam borac od 1941, a posle 
oslobođenja i tromesečnog kursa u Beogradu, postavljen sam za fotoreportera i 
snimatelja informativne službe za Crnu Goru, Boku i Sandžak. Već 1947. Radovan 
Zogović me je otpustio. Zakasnio sam na Lovćen, gde se slavilo 150 godina 
"Gorskog vijenca". Iako sam vratio sve drugove da ih slikam, nije vredelo. 
Međutim, imao sam većeg prijatelja od njega - Milovana Đilasa... Radio sam sa 
mnogim rediteljima, a najviše sa Krstom Škanatom (za pet filmova dobio glavne 
nagrade u Oberhauzenu), "Zavoj", "Prvi padež čovek", "Ratniče, voljno", 
"Nostalgija vampira", sa Stjepanom Zaninovićem "Suze na licu", sa Gojkom 
Šipovcem igrani film "Opatica i komesar", sa Zdravkom Velimirovićem "Dvoboj za 
južnu prugu"...
Paradoksalno, ali ovo je vaša prva nagrada. 
- Najvažnije da ova nagrada podigne rang snimatelja. Nisam jurio nagrade. Bilo 
je dosta klanova, a ja uvek njihov glavni razbijač. Mnogima sam se zamerio. 
Neka zvuči prepotentno. "Nebeski odred" je ušao u sve svetske Kinoteke zbog 
snimateljskog rada, a kod nas nije zaslužio da se nađe ni u zvaničnom programu 
Pulskog festivala, iako je otvorio prvi Moskovski filmski festival. Nije važno, 
bilo je bolesne atmosfere. 
Bili ste i ostali strastveni levičar.
- Jesam, bio sam komunista idealista, ne komunista karijerista. Levičarstvo mi 
je dalo osnov za sve što sam u životu postigao. Ne menja se to kao potkošulja, 
reč je o vrednostima u koje verujete.