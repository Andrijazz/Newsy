> Izvor: matf
> Datum: 
> Rubrika: kultura
> Naslov: Dvanaest povesti Milana R. Simića
> Članak:


Najzad! Napisana je knjiga koje je nedostajala da bi se zaokružila slika o 
(nesrećnom, problematičnom, produženom) 20. veku. Kolekcija od 12 povesti 
Milana R. Simića, sablažnjivog ali precizno formulisanog naslova - "Priručnik 
za buduće mučitelje i ubice", govori o prošlosti ljudskog soja, koji se tako 
beskrupulozno gordi svojom surovošću. Simić, poslednji pisac XX veka, napisao 
je bibliju poroka kao neophodni dodatak prtljagu neverovatno brojnih 
(sofisticiranih) hulja ovoga sveta. Ova užasna lektira, džepni rečnik zla, 
leksikon zločina i kratka istorija beščašća preporučuje se i uzornim 
ljubiteljima književnosti kako ih više nikad i ništa ne bi iznenadilo. 
Industrija zla pokrenuta je znatno ranije, ali nikada nije poprimila takav 
zamah, kao u bliskoj prošlosti. U ovoj omalenoj i tanušnoj knjižici ipak ništa 
nije zanemareno: ni strategija, logika, poetika, tehnika, psihologija... 
zločina. Ni jedan tip zločinca nije preskočen, a ima ih tušta i tma. Simićevo 
novo delo, zaista malo po obimu, jedva 150 strana malog formata, dovoljno je 
žestoko, gorko, otrovno, taman po meri vremena o kome govori i u kome je 
nastalo.
Inače, Simić je vrstan satiričar, prozni pisac i urednik odličnog književnog 
časopisa Naš trag. Objavio je nekoliko knjiga izrazito postmoderne 
provinijencije. Njegovi uzori su Kafka, Hese, Borhas i Kiš. U svojim knjigama 
Simić uspešno reciklira, produžava i događuje njihovu poetiku. Vlasnik je 
nagrada "M. Uskoković", "S. Sremac" i dr. Upravo govorimo o poslednjem njegovom 
naslovu koji se, krajem prošle godine, pojavio u izdanju Umetničkog društva 
"Trag" iz Velike Plane. Recenzenti precizno lociraju njegovu pripovedačku 
umetnost: "Kompozicija Priručnika... izgrađena je na vavilonskoj kuli citata." 
(S. Stojadinović) "Simić slika sveta u njegovoj nihilističkoj pustoši". (V. 
Đurđević)
Najbolja pripovetka u ovoj knjizi sigurno jeste povest o kruženju plavog 
dijamanta. "Pripovest... o velikom plavom dijamantu" u stvari je savršena 
metafora o pohlepi. Da bi se dočepao tog magično privlačnog plena svaki novi 
vlasnik usteže se da uništi onog prethodnog - i tako u beskraj! Najgore i 
najsloženije od svega je to što su ubice svoje (ne)delo uvek činili - u ime 
ljubavi! Zločin kao zalog ljubavi? I Plavi dijamant poklonjen je tako više 
puta, sve u znak najveće milosti. A svaki put bio je sve krvaviji i krvaviji. 
Taj skupoceni dar bivao je pažljivo upakovan u brojne slojeve zločina.
Divne primere za svoju teoriju poroka M. R. Simić pronašao je u istoriji i u 
tzv. lepoj književnosti. Naravno, niti je istorija bezgrešna (daleko od toga), 
niti je literatura (isključivo) lepa. Simićev "Priručnik..." neće se dopasti 
čitaocima koji od lektire očekuju (samo) da ulepša stvarnost. Zato će ga 
pohvaliti i podržati svi oni koji ne trpe dvoličnost i koji preziru licemerje. 
Teren na kome Simić bije svoju usamljeničku bitku trusan je i kolebljive 
ravnoteže. Naime, civilizacija Zapada zasnovana je na mizantropiji. 
Suprotstaviti se tome, pravi je donkihotovski posao. Zbog toga je Simić "redak 
zver" savremene srpske književnosti, od onih koji se još uvek bave (usuđuju se, 
gle drskosti!) pitanjima etike i morala. Uspešni (poslovni) ljudi davno su s 
tom temom raščistili. U ubrzanom vremenu, relativizovanom prostoru, u novim 
virtuelnim svetovima nema mesta za kolebljivce i poštenjačine.
Boraveći u provinciji, Simić, na relativno malom uzorku, ima dovoljno dobar 
uvid u sve bitne trendove zla i sve pravce i tempo opšteg propadanja. Njegov 
svakodnevni džoging sa satirom (lucidni je aforističar), očuvao mu je svež duh 
i kritičnost koja se samoironijom neprestano preispituje. I šta se, na kraju 
krajeva, novo može reći o zlu ovoga sveta? Pa, svi dobro znamo kako stvari 
stoje, a ni Simić nema ambiciju da (raz)otkriva. Međutim, njegov pregledan i 
sažet stil toliko je direktan i izričit da to, jednostavno, zastrašuje. 
Simićeva antibilije beleži brojne detalje i krhotine čovekovog moralnog 
posrnuća i izveštava o definitivnoj propasti njegovog sveta. Pisac je svoje 
delo zamislio kao neku vrstu (moguće) terapije koja u početnoj fazi šokira 
pacijenta - čitaoca. Simićev tekst sadrži najjače i najubitačnije literarne (i 
životne) sokove, kako bi uopšte mogao biti delotvoran. Ovaj pisac nema 
predrasude i ne zavarava se pomišlju da će njegov "eliksir", eventualno, nekoga 
izlečiti (preobratiti). Ali, da je spodoban dijagnostičar, Simiću to niko ne 
može osporiti. U njegovom Priručniku... zastupljene su sve vrste i opisani svi, 
simptomi naše "raskošne propasti" detaljno, stručno, neumitno, bolno, ali 
tačno.