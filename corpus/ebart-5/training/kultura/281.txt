> Izvor: matf
> Datum: 
> Rubrika: kultura
> Naslov: LIČNO: DOBRILO NENADIĆ
> Članak:


O gradnji Smedereva i rađanju čuvenog romana "Despot i žrtva"

Od protekle subote, pa do iduće, na kioscima "Politike" i ostalih distributera, 
našim čitaocima, po ceni od 200 dinara, dostupan je roman "Despot i žrtva" 
Dobrila Nenadića, četrdeseta knjiga edicije "Vek Politike - biseri svetske 
književnosti". Ujedno, to je i završna knjiga ove popularne i u našem 
čitalaštvu lepo prihvaćene kućne biblioteke, zajedničkog poduhvata "Politike" i 
"Narodne knjige", kojim naš list, takođe, obeležava stogodišnjicu postojanja.
Pre ovog izdanja, Nenadićev roman "Despot i žrtva", za veoma kratko vreme, od 
1998. do 2000. godine, doživeo je pet izdanja, ovenčan i uglednim nagradama - 
"Meša Selimović", nagrada "Prosvete", nagrada "Zlatni bestseler" (sve tri 1998) 
i nagradom Narodne biblioteke Srbije za najčitaniju knjigu (1999).
Podsetimo i ovom prilikom da je reč o autoru i niz drugih poznatih romana, 
posebno, čuvenog "Doroteja", koji je kod nas, od 1977. do 1997, imao čak osam 
izdanja, a postoji i slovenačko, rusko i poljsko izdanje. Takođe, i "Dorotej" 
je poneo nagradu za najčitaniju knjigu nacionalne biblioteke (1978). Nenadićev 
roman "Brajan" (2000) nagrađen je "Račanskom poveljom" i "Zlatnim bestselerom". 
Nagradu "Zlatni bestseler" poneo je i roman "Uragan", objavljen 1999. Pisac je 
dobio i nagradu "Biblios", za 2000. i 2001, za ukupno stvaralaštvo.
No, vratimo se "Despotu i žrtvi", romanu čija je radnja smeštena u vreme 
vladavine despota Đurđa Brankovića, u Smederevo, sa težištem na izgradnji 
čuvene tvrđave. Šta je bio početni impuls za rađanje ovog romana? Kako je to 
počelo?
Dobrilo Nenadić kaže: "U knjizi profesora Spremića Đurađ Branković i njegovo 
doba", koja je "vrlo obimna, naišao sam na dvetri rečenice o tome da su 
graditelji smederevske tvrđave uzimali kamen sa razvalina starih rimskih 
gradova Viminacijuma i Marguma koji su se nalazili u blizini, prvi na ušću 
Mlave u Dunav a drugi na ušću Morave.
I tako je to počelo. Što sam više proučavao to doba, sve sam se više udašavao 
od banalnog stereotipa, a naša istorija, a pogotovo mitovi, prepuni su upravo 
toga, banalnih stereotipa.
Gradnja Smedereva nije bio nikakav prisilni kuluk i ispaštanje naroda pod 
knutom proklete Jerine, nego upravo suprotno, tah nekoliko godina (1430 - 1440) 
bio je neviđeni zamah privrednog i kulturnog razvoja, veza sa Evropom.
Đurađ Branković je bio sposoban vladar a Irina Kantakuzin, pogrešno nazvana 
prokleta Jerina, bila je dama.
Na kuluk i na prisilu ne može se napraviti ni ćuprija preko potoka a kamoli 
najveća evropska ravničarska tvrđava toga vremena. Mi smo to mogli jer smo 
imali bogatu i snažnu državu. Znate šta, ili važi kosovski mit prema kome je 
sve propalo ili postoji Smederevo, za tadašnje prilike ogroman grad. I jedno i 
drugo ne može. Mene više privlači život nego smrt, građenje nego razaranje, a 
ima među nama mnogo onih koji neprekidno kukaju i nariču, potežući stalno 
primere naše golgote i naše patnje, umesto da se okrenu mnogim primerima u 
kojima smo pokazali svoju životnu snagu i vrednost. Da smo bili slabići nas bi 
zbrisali odavde sa ovog lepog parčeta sveta. Nisu nam pak mogli nšpta, ni 
Mađari i Nemci sa severa, ni Bugari sa istoka ni Turci sa juga, a bogme ni ovi 
naši najnoviji prijatelji sa zapada. Evo nas ovde, stojimo i prkosimo.
Sve knjige koje sam napisao, svih trinaest, doživljavam kao jednu jedinu malo 
kabastiju pripovetku od 13 poglavlja i 3.350 stranica, a koja obuhvata period 
od 1296. do 1999. Ona pripoveda jednu te istu priču, evo nas ovde, ovo smo 
izdržali i niko nam ništa ne može.
Reč roman mi se definitivno zgadila, ali to je druga priča"...