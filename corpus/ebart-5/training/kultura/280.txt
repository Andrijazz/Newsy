> Izvor: matf
> Datum: 
> Rubrika: kultura
> Naslov: GODIŠNjE NAGRADE SAVEZA PISACA RUMUNIJE 
> Članak:

 
U Savezu pisaca Rumunije dodeljene su tradicionalne godišnje nagrade za više 
oblasti književnog stvaralaštva i prevodilaštva. Među dobitnicima ovogodišnjih 
priznanja našla su se i tri imena značajna za savremenu srpsku književnost: 
Marijana Štefanesku, poznati književni prevodilac sa srpskog na rumunski jezik 
iz Bukurešta, Slavomir Gvozdenović, ugledni pisac srpske nacionalne manjine iz 
Rumunije, i Miljurko Vukadinović, poznati srpski pesnik i prevodilac, lektor 
srpskog jezika na Univerzitetu u Bukureštu. Marijana Štefanesku je dobila 
nagradu za najbolji prevod sa stranog na rumunski jezik (za prevod dela 
Milorada Pavića, Miloša Crnjanskog i Rista Vasilevskog), Slavomir Gvozdenović 
za najbolju knjigu na jezicima nacionalnih manjina u Rumuniji, za knjigu 
objavljenu na srpskom jeziku, a Miljurko Vukadinović specijalnu nagradu dobio 
je za prevođenje dela rumunskih pisaca na srpski jezik.