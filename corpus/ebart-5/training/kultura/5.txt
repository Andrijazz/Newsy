> Izvor: matf
> Datum: 
> Rubrika: kultura
> Naslov: IZDAVAČKI PODUHVATI 
> Članak:


Prvo kolo sabranih dela rano preminule spisateljice 

Uoči velikog jesenjeg, beogradskog Sajma knjiga objavljeno je prvo kolo 
(trotomno) sabranih dela rano preminule beogradske književnice Bobe Blagojević. 
Rođena 1947. u Beogradu, studirala je pozorišnu i filmsku režiju i, za života, 
objavila dve zapažene prozne knjige. Živela u Beogradu, Londonu i Oslu, a posle 
nekoliko godina teške bolesti preminula 21. marta 2000. godine. 
 
"Pepeo njen položen je u Drinu", kako piše na omotnicama ovog izdanja. Živela 
je mirno, van svih podela i računica književne javnosti. Za života objavljene 
knjige imale su vidan odjek: prva, zbirka pripovedaka "Sve zveri što su s 
tobom" dobila je uglednu Nolitovu nagradu 1975. godine uz veliku podršku i 
uredničku recenziju jednog od najvećih književnih kritičara novije srpske 
književnosti Zorana Mišića, teoretičara koji je prvi u nas od pedesetih godina 
ozbiljnije pisao o modernoj fantastici, pa je u knjizi ove spisateljice 
prepoznao ono što se u Francuskoj naziva belom fantastikom. 

Prva knjiga i nagrada nekom za koga se do tada u književnim krugovima ništa 
nije znalo delovale su prilično šokantno u kulturi čiji se književni život 
neprekidno filtrira i pozadinski usmerava po kafanama i književnim klubovima. 
Boba Blagojević je u svojoj prozi postigla izuzetan spoj prividno realističke 
naracije i fantastike, uz diskretnu upotrebu životinjske ikonografije. Knjiga 
je ubrzo doživela izdanja u Poljskoj i Francuskoj. 

Petnaest godina kasnije pojavio se i prvi roman ove spisateljice "Skerletna 
luda" (375 stranica), gusta psihološka proza u kojoj se opsedantno prelamaju 
teme zaborava i pamćenja, na podlozi strašnog istorijskog vremena u kojem se 
prepliću sudbine političkih kažnjenika i njihove dece koja preživljavaju 
sudbinu svojih očeva. Narativni slojevi (iskazani čas u prvom, a čas u trećem 
licu) obuhvataju mnoštvo likova koji ovaploćuju čudovišni mehanizam sa 
ideološkim vernicima koji postaju mučenici, a njihovi mučitelji lude (u 
Rableovoj podeli luda nedostaje samo skerletna luda). Ovaj roman je 1991. 
godine ušao u najuži izbor za NIN-ov roman godine, zadobivši pohvale 
najviđenijih kritičara. 

Uz pomenute dve knjige, sada je u ovom izdanju posthumno objavljen roman 
"Putnica" u kojem se opet prepliću dva narativna i mentalna toka, pamćenja i 
zaborava, koji nas vode kroz prostor i vreme, ka smrti i nestajanju. Tema 
putovanja i prolaska kroz život račva se u dva smera: spisateljica u "prvom 
licu jednine" ispisuje svoju meditaciju o pomenutim fenomenima, a na drugom, 
kroz otimanje od zaborava rekonstruiše deliće sećanja na svoju tetku (od koje 
je preuzela ime), koja je prošla kroz pakao Jasenovca i beskrajnih poniženja. 

Izvučen iz zaostavštine, ovaj rukopis deluje apsolutno moderno, jer je kao 
palimpsest, uprkos završnim godinama teške bolesti spisateljice, odslikao i 
krvavu dramu devedesetih na ovim prostorima. Da je Boba Blagojević danas živa, 
njena "Putnica" bi se (ali ko zna!) možda našla u najužem izboru za ovogodišnji 
izbor najboljeg NIN-ovog romana. 

U pripremi je drugo kolo sabranih dela, a prva tri toma je urednički priredio 
Predrag Bajčetić, pozorišni reditelj i profesor FDU (suprug preminule 
spisateljice), dok su kao izdavači potpisani "Altera" i Izdavačka knjižarnica 
Zorana Stojanovića iz Sremskih Karlovaca. 

Uz prve dve knjige koje su mnogi čitalački preskočili, "Putnica" će čitaocima i 
profesionalnim tumačima naše moderne književnosti pokazati da je Boba 
Blagojević u samom vrhu naše novije srpske književnosti.