> Izvor: matf
> Datum: 
> Rubrika: kultura
> Naslov: SUBOTIČANIN ZOLTAN HORVAT IZLAGAO U PALATI UMETNOSTI U BUDIMPEŠTI
> Članak:


Izložba neobičnih instalacija u mesingu u organizaciji Francuskog kulturnog 
centra povodom stogodišnjice smrti Žila Verna

SUBOTICA - U Palati umetnosti u Budimpešti, velelepnom zdanju otvorenom ovog 
marta, a čija je izgradnja koštala 125 miliona evra, Subotičanin Zoltan Horvat 
bio je prvi umetnik koji je imao svoju izložbu. U organizaciji Francuskog 
kulturnog centra povodom obeležavanja stogodišnjice od smrti Žila Verna, Horvat 
je izložio svoje fantastične tehnološke naprave rađene u mesingu. Osim svih 
vrsta njegovih letelica i plovećih tela, postavka je obuhvatala i prva izdanja 
Vernovih knjiga u Mađarskoj iz fonda nacionalne biblioteke "Sečenji", dok su na 
ekranima kompjutera postavljenim duž ogromnih holova Palate umetnosti, 
prikazivani filmovi rađeni po Vernovim romanima. Izložba je otvorena 18. maja i 
umesto da bude zatvorena 26. juna, produžena je na još mesec dana zbog velikog 
interesovanja publike. Organizatori kažu da je Palatu umetnosti posetilo 35.000 
gostiju.

Zoltan Horvat je izložio deset radova, od kojih su pet velike instalacije. 
Interesantno je da je povod za ovu izložbu bio njegov rad - podmornica 
"Nautilus" koji je uradio po narudžbini, takođe, Subotičanina, kompozitora 
Silvestera Levaija, koji sada živi u Americi. Pošto je reč o kompozitoru i 
klavijaturisti, Horvat je napravio "Nautilus" u kome klavir zamenjuje komandnu 
tablu, delove unutrašnjosti grade pojedini instrumenti, a čitava podmornica 
liči na sabljarku. Konstrukcija "Nautilusa" je prozračna pa se čini da umesto u 
vodi, ova podmornica pliva u svetlosti koja se pod različitim uglovima odbija 
od mesinganih delova. Ovo delo su, sticajem okolnosti, videli ljudi koji žive u 
Francuskoj i tako je Horvat dobio poziv da izloži radove koje stvara poslednjih 
sedam godina.

Instalacije Zoltana Horvata rađene su od mesinga, ali i u kombinaciji sa drugim 
materijalom, pre svega plemenitim drvetom i staklom, međutim, svakom posmatraču 
kada vidi njegove avione, leteće balone ili podmornice postaje jasno da je 
Horvatov glavni materijal - mašta. Da bi uspeo da ostvari ono što poželi Horvat 
je pre toga godinama savladavao majstorstvo rukovanja mesingom. Nastavljač je 
porodične tradicije u izradi lampi od mesinga, a pre nekoliko godina počeo je 
da stvara instalacije neobičnog oblika i lepote. Odmah je primljen u Udruženje 
primenjenih umetnika Vojvodine, ali postavka u Budimpešti njegova je prva 
samostalna izložba.

Zoltan Horvat svoje radove stvara bez nacrta, sledeći viziju u glavi i satima 
mukotrpno i postepeno oblikujući materijal koji teško popušta pod rukom. Ali, 
kada se oblikuje i ispolira, mesing postaje, kao što Horvat kaže, kralj 
prostora, neprikosnoveni vladar među materijalima koji njegovoj viziji 
tehnoloških izuma slave upravo duh, ideju i maštu.

Nakon uspeha izložbe u Budimpešti, Horvat je već u pregovorima da svoje radove 
izlaže u Minhenu, ali kaže želja mu je da budu izloženi i u Beogradu, upravo u 
prostoru Francuskog kulturnog centra. U svojoj radionici trenutno radi na novim 
delima u kojima, objašnjava, inspiraciju nalazi u oblicima prirode.