> Izvor: matf
> Datum: 
> Rubrika: kultura
> Naslov: UMETNOST PREVOĐENjA: DANUTA ĆIRLIĆ-STRAŠINjSKA
> Članak:


Ugledni prevodilac iz Poljske Danuta Ćirlić-Strašinjska više od 40 godina 
prevodi dela naših pisaca na poljski jezik. Tako da se, prirodno, obostrano 
razvio osećaj bliskosti i prijateljstva, obogaćujući se svakim novim lepim 
povodom, kao što je to bio nedavni, 28. beogradski međunarodni susret 
prevodilaca.
I kad govori o piscima koje je prevela, o Kišu, Bulatoviću, Šćepanoviću, Bori 
Ćosiću, o Crnjanskom i Paviću, Grozdani Olujić, Stevanu Tontiću i drugima, 
Danuta Ćirlić-Strašinjska priča sa puno osećanja, kao o onima koje voli, kao o 
svojim piscima.
Autor je i velikog broja eseja i drugih napisa o delima i piscima srpske 
književnosti. Prevodilac je i više pozorišnih i radio drama. Dugogodišnji je 
urednik u uglednim časopisima i izdavačkim kućama ("Čitalac", "Literatura u 
svetu") i na Poljskom radiju.


Živo se sećajući svog prvog dolaska u Beograd, kao da je bilo juče, naša 
sagovornica sa istim uzbuđenjem priča:
- Bilo je to za nas prelomne 1956. godine, kada je u našem takozvanom 
sovjetskom logoru sinulo neko svetlo... Ovde sam došla sa mojim bivšim mužem 
Branislavom Ćirlićem koji je posle osam godina prvi put mogao da dođe u svoju 
zemlju. I možda je to bilo važno za mene, da vidim njegovo uzbuđenje zbog 
ponovnog dolaska u otadžbinu. Otad do danas prema bivšoj Jugoslaviji imam 
veliku emociju svoju živu, kao za zemlju meni veoma blisku.
* A onda su Vam se, sudbinskim putevima, u srpskoj književnosti dogodile 
uistinu velike ljubavi?
- Kad govorimo o velikoj ljubavi, moja najveća ljubav je bio i ostao Danilo 
Kiš. Još onda, davnih šezdesetih godina 20. veka, prevela sam roman "Bašta, 
pepeo", potom i "Peščanik", koji su veoma dobro primljeni u Poljskoj od strane 
kritike i čitalaca spremnih za takvu prozu, estetsku, složenu, kao što je on 
znao da piše. Ta mi je ljubav ostala do dana današnjeg.
Jer, poslednjih godina, koje su teške kod nas u Poljskoj za izdavaštvo  nije 
lako izdati prevod  pripremila sam i prevela dela Danila Kiša u pet knjiga. 
Četiri su objavljene. U prvoj su sve pripovetke, uključujući i posthumnu "Lautu 
i ožiljke", sve osim "Ranih jada", koji će biti u petoj knjizi. Druga, roman 
"Mansarda", treća, eseji "Homo poetikus", četvrta, intervjui "Život, 
literatura", a u petoj, osim "Ranih jada", biće i TV drama "Noć i magla", 
raniji njegov esej "Izlet u Pariz", mlad ga je napisao, ali to je proročki esej 
koji se pokazao izletom do
kraja života. Potom jedna vrsta biografije, sa fotografijama i bibliografija 
dela i prevoda Danila Kiša.
Dakle, u tom ciklusu su se pojavila dela koja nisu bila prevedena ranije, tako 
da će poljski čitalac dobiti skoro celovitog Kiša.
Kultni pisac
*  Nije tajna ni Vaša ljubav prema   Miodragu   Bulatoviću. Kako danas gledate 
na njegov uticaj na poljsku književnost, književni život?
- Baš mi je drago, evo, sedimo u salonu Udruženja književnika i Udruženja 
književnih prevodilaca Srbije, ispod portreta Danila Kiša, a s njegove desne 
strane velikog srpskog pesnika Vaska Pope, isto kod nas prevedenog, a sa leve 
strane nas gleda Bule...
Od njega sam prevela pet knjiga. I bila sam jedno vreme u procepu između njih, 
Kiša i Buleta... To su bile knjige u Poljskoj veoma popularne. Kiš je bio i 
jeste za jedan uži krug čitalaca, spremnih za tu vrstu književnosti, a Bule za 
sve  pogotovo za omladinu, kad se u Poljskoj još nije pisalo tako hrabro, 
erotika izražena, i on je za mlade Poljake bio kultni pisac. I bilo je obavezno 
da se poznaje, da se pročita Bulatović  a ja sam uživala kao prevodilac...
*  Imali ste sreće, upoznali ste veličine, i Crnjanskog, i Andrića - po čemu su 
Vam ostali u sećanju ti susreti?
- Uspela sam da lično upoznam Crnjanskog a prevela sam samo jednu knjigu, u 
kojoj su dva dela, "Dnevnik o Čarnojeviću" i ciklus "Priče o muškom".
Upoznala sam ga u Beogradu, kad se pričala anegdota - jednog dana neko je 
pozvonio na vrata Crnjanskog... I kad su se otvorila, videle su se dve 
prekrasne devojke, došle, jer su pisale o njemu magistarski rad. Priča se da je 
Crnjanski onda rekao: "Draga deco, što niste došle pre 50 godina".
Meni je to bilo drago da čujem, kao i ovo da, kad bi to bilo pre 50 godina, 
onda bi on posetio i Poljsku, prilikom objavljivanja tog prevoda. Međutim, onda 
je već bilo prekasno za takvo jedno putovanje. Čak u našu Galiciju, gde se 
Crnjanski borio za vreme Prvog svetskog rata, čak u Tatre, gde se onda lečio od 
tuberkuloze.
Slavna kao nekad
Imala sam još sreću ne da prevodim, jer to su prevodili stariji od mene, ali da 
upoznam Ivu Andrića. Videla sam ga ovde u domu srpskih pisaca, u Francuskoj 7, 
godine 1959. to je bilo on je primio delegaciju Saveza poljskih pisaca, sa 
Julijanom Pšibošem na čelu, našim velikim pesnikom.
Prevela sam i Branimira Šćepanovića, tri knjige, "Sramno leto", "Usta puna 
zemlje" i "Gospodin Goluža".
Spomenula bih sa velikim zadovoljstvom Milorada Pavića i njegov "Hazarski 
rečnik"  divna, jedinstvena, u Poljskoj kultna knjiga.
* Vi ste i jedan od sasvim retkih prevodilaca koji i pišu o
prevedenim delima i autorima eseje, članke, predgovore, pogovore...
Prevodiocu, svakom valjda, stalo je da čitalac što bolje primi stranog pisca. A 
pošto sam radila u jednom književnom časopisu u Varšavi, skoro 20 godina, u 
časopisu "Književnost u svetu" tamo sam predstavljala veće celine iz srpske 
književnosti, ali i iz drugih književnosti bivše Jugoslavije.
Taj časopis su veoma čitali mladi, studenti i drugi, tako da su oni već bili 
pripremljeni da čitaju knjige. Radila sam i na radiju, u književnoj redakciji, 
i tu predstavljala knjige.
Na kraju, reći ću vam i to da je ta celina jugoslovenska za mene ostala u nekom 
prevodilačkom smislu zemlja, teren, ono što ja volim. Uprkos ratu i svemu što 
se desilo, za mene, lično to i dalje postoji. I dalje prevodim knjige i 
književnosti i Srbije, i Hrvatske, i Bosne i Hercegovine (sad će izbor 
poezije), i makedonsku književnost (slovenačku nisam, ne znam dobro jezik).
Jer, mislim da opet dolazi vreme kulture, gde književnost polako, ali sigurno, 
može opet da procveta i da bude slavna kao nekad.