> Izvor: matf
> Datum: 
> Rubrika: kultura
> Naslov: tvister
> Članak:


Aleksandar Žikić kritičar

Prošlog ponedeljka uveče na MTV-ju je, posle brojnih najava, prikazana 
specijalna emisija o ovogodišnjem festivalu "Exit". Najupadljivije što se moglo 
primetiti bio je odnos prema temi i materijalu: bez traga "svetske" arogancije, 
MTV ekipa je na dostojan i visoko profesionalan način predstavila nešto što je 
prepoznala kao zanimljiv i pažnje vredan fenomen. "Exit" je delovao kao 
uzbudljiva, dobro osmišljena i još bolje vođena manifestacija najvišeg nivoa, 
koja - potpuno u trendu - savremenu umetnost spaja sa širim društvenim 
delovanjem (skretanje pažnje javnosti na problem trgovine ljudima).
Jedna lokalna manifestacija dobila je - izuzimajući prenos koncerta Igija Popa 
na RTS-u - adekvatniji prikaz na globalnoj, nego na domaćim televizijama, koje 
su previše toga podrazumevale da bi posao realizovale kako treba. MTV-ju se, 
takođe, može oprostiti što, sabijajući priču o višednevnom festivalu u sat 
vremena, nije posvetila pažnju najvažnijem domaćem doprinosu "Exitu": ponovnom 
okupljanju novosadskog kvarteta "Luna". Domaćim televizijama taj ozbiljan 
propust mora se ubeležiti u obimnu dokumentaciju nedopustivih minusa. Kad se 
jedan do te mere bitan i atraktivan bend ponovo okupi posle dvadeset godina, 
automatski aktivirajući prijemnike nostalgije i predajnike nade, onda je to 
tema koja se ne sme ignorisati. Adekvatnim medijskim dekodiranjem "Lune" mogla 
su se otvoriti sva ključna pitanja ne samo ovdašnje rokenrol scene, nego i 
kulture uopšte. Mogla su, ali nisu.