> Izvor: matf
> Datum: 
> Rubrika: kultura
> Naslov: Kanda Kodža i Nebojša u Velikoj dvorani beogradskog SKC
> Članak:


Zorica Kojić
koncert

Konačno ispunjenje dugo očekivanog beogradskog sna o promociji aktuelnog i još 
nedavno burno pozdravljenog albuma "Prekidi stvarnosti" Kande Kodže i Nebojše u 
Velikoj dvorani SKC, poslednjeg dana (noći) meseca septembra, dovelo je na 
sprat ove znamenite rok institucije odvažno stado njihovih vernih pristaša što 
su oko scene kuljali stotinama, svi odreda dostojno opremljeni svojim 
prevashodno "hair stylingom" i odgovarajućim etiopskim "outfitom" da i na nivou 
ukupne auditorijumske slike podrže bend svojih maštanja na sceni.
Valjano razgnevljeni već uvodnom izvrsnom atrakcijom - kragujevačkim Thimble, 
obožavaoci KKiN od prve su se najzad ogrejali kolorima pod bleštavim dugama ove 
vanredne šestorke, za čijim otegnutim krivuljama vibracija, isprekidanim 
najnovijim patentom kratkog urbanog prašumskog krika iz grla Olivera 
Nektarijevića, gotovo da bi namah bili spremni da iz istih stopa krenu u kakav 
spasonosni krstaški rat naoružan samo mahnitim zanosom.
Trenutak kada bend zasvira "Kad oživimo", na jedan časak zaleđuje stvarnost u 
otkucaj savršene samrtne zbilje. No, to je samo onaj "prekid" iz naslova 
albuma, njegova superiorna demonstracija u požaru goruće blagodeti koju ovaj 
nadnaravni bend emanira sve vreme - Oliver koji tako miroljubivo reži, služeći 
se glasom kao nekom čarobnom veštinom, ovoga puta bez previše uloženog truda 
ruku na srce, momci za njim omađijani ćudima svojih instrumenata, svaki poput 
čudnovatih božanstava iz onih Denikenovih otkrivenjskih tumačenja likova i 
sprava sa drevnih monumenata.
Crveni žar nekih noćnih sunaca svuda u naelektrisanom sutonu leta preko 
uzgibanih tela napregnutog slušališta - jesu li to farovi sa kakve 
posmatračnice iz imaginacije Džimija Hendriksa, je li to samo banalni cigaretni 
blesak ili pak rađanje uprizorenja jedne vatrene velelepne pustinje pred nama 
da se pređe, čija je žetva neka vrsta neprekinutog pobedonosnog duba. I sa 
užasnim zvukom na inače izvrsnoj opremi (?!), neodoljivi na apsolutno svoj 
lični način.