> Izvor: matf
> Datum: 
> Rubrika: kultura
> Naslov: Maestro Stanislav Milojković, autor izložbe rok fotografija na Festivalu Refract
> Članak:


Osamdesetih novine su bile ogromnog formata. Polet i Omladinske
novine bili su veći od Politike. I fotografije su, samim tim, bile ogromne. 
Kada bi Polet objavio fotografiju na naslovnoj strani, to je bilo kao poster. A 
naslovna strana je uvek bila totalni rok

Ako ikada bude napisana istorija beogradskog koncertnog života od ranih 80-ih 
do danas, biće ilustrovana fotografijama Stanislava Milojkovića. Niko drugi 
foto-aparatom nije zabeležio i ovekovečio toliko muzičkih događaja, prvenstveno 
rok-koncerata, koji predstavljaju deo "kolektivnog sećanja" (Beo) grada.
Maestro Milojković je prve fotografije (sa koncerta Erika Kleptona na Sajmu) 
objavio početkom 1984. godine u Omladinskim novinama sa 17 godina. Ubrzo zatim 
otpočinje saradnju sa omladinskom štampom širom nekadašnje Jugoslavije. 
Objavljuje u Poletu, Mladini, Studentskom listu, Stavu, Mladosti, "potpisuje" 
omote ploča Partibrejkersa, Električnog orgazma, Discipline kičme, KUD 
Idijota... U svojoj arhivi čuva "istorijsku građu" kakvom ne raspolažu ni 
(kulturne) institucije kojima je to posao.
Iako je poslednjih godina urednik fotografije u dnevnom listu Danas, nije mu 
ispod časti da i dalje, kao Sizif, "gilja" po koncertima vukući preko ramena 
potešku torbu sa svojim "hladnim oružjem". Maestro ne bi bio maestro da ne voli 
to što radi.
Zbog svega toga "putujuća" izložba četrdesetak Milojkovićevih fotografija 
nastalih u poslednje dve-tri godine, koja je sastavni deo programa Regionalnog 
festivala alternativne kulture - Refract, predstavlja kulturni događaj par 
ekselans.
"Sve fotografije koje sam izabrao za izložbu snimljene su digitalno... Mogao 
sam da stavim i mnogo više fotografija, ali mi je važnije bilo da sa suženijim 
izborom ispričam jasnu priču nego da pretrpam, pa da niko ne može da se snađe. 
Poenta izložbe je da ljudi koji sve te koncerte nisu imali prilike da vide bar 
donekle približim atmosferu tih događaja - kaže Stanislav Milojković za Glas.
Na pitanje kako u poređenju sa osamdesetim danas izgleda tretman (rok) 
fotografije srpskoj štampi, Stanislav u prvom trenutku odmahuje glavom - "Šta 
da ti pričam, kad sve znaš". Njegove opservacije su ipak vrlo korisne pošto je 
pileće pamćenje postalo jedna od glavnih odlika naše (kulturne) sredine.
"Glavni problem je to što je ovde fotografija počela da služi pothranjivanju 
malograđanštine. Moje kolege se polome da bi snimile ko je došao, a onaj na 
čiji su koncert došli često im je sporedan ili potpuno nevažan. Važnije je da 
li će Pera da dođe sa Žikom, dal će Mica da se javi Cici, dal će Jaca nešto da 
šapne Maci..."
Ne tako davno kao što izgleda i u ovim krajevima postojala je ne samo 
pristojna, već i alternativna (tzv. omladinska) štampa koja je 
gradila"drugačiji" identitet, pored ostalog, i vizuelnom inovativnošću i 
kreativnom upotrebom fotografije.
"Novine su bile ogromnog formata. Polet i Omladinske novine bili su veći od 
Politike, jedino je možda sarajevsko Oslobođenje bilo veće. I fotografije su 
samim tim bile ogromne. Kada Polet objavi fotografiju na naslovnoj strani, to 
je bilo kao poster. A naslovna strana je bio rok. U Omladinskim novinama smo, 
na primer, na naslovnoj strani imali fotografiju sa koncerta Električnog 
orgazma u bašti SKC-a: Gile s gitarom, neki srednji plan, od kolena... Da li 
možeš da se setiš da su neke novine u skorije vreme objavile tako nešto ", kaže 
Stanislav. Na pitanje kada su stvari počele da kreću u drugom pravcu, daje 
lapidarnu konstataciju: "Čim je krenula politika."
Do danas, izgleda, nije stala. Jedino je iz ratnohuškačkog idiotizma mutirala u 
glamuramoroznu palanačku turbomalograđanštinu. Srećom, te postoje ljudi kao 
Stanislav Milojković koji raspolažu čvrstim dokazima da ovde, uprkos svemu, i 
dalje postoji život izvan brloga dnevne politike.