> Izvor: matf
> Datum: 
> Rubrika: kultura
> Naslov: Mlade snage iz SCG sa Međunarodnim simfonijskim orkestrom mladih muzičara
> Članak:


Nakon izvođenje "Carmine burane" Karla Orfa, aprila meseca ove godine, u kome 
je učestvovalo šest stotina učenika ovdašnjih muzičkih škola, Zajednica 
muzičkih škola Srbije i njena predsednica Mila Lacković dobili su poziv da 
organizuju gostovanje učenika na koncertima u Pragu, Varšavi i Minsku. Pod 
pokroviteljstvom Centralne evropske inicijative (CEI), naime, deluje 
Međunarodni simfonijski orkestar mladih muzičara čija je prva koncertna turneja 
održana jula meseca u Sloveniji, Italiji i Austriji, a deo orkestra bili su 
najbolji učenici MŠ "Kosta Manojlović", "Mokranjac", "Stanković", "Josip 
Slavenski" i "Dr Vojislav Vučković". Sledeći saziv i nova koncertna turneja 
biće održani u periodu od 13. do 24. novembra u Pragu, Varšavi i Minsku, a SCG 
će predstavljati šest mladih muzičara (dve violine, viola, vilončelo, fagot i 
perkusije). Jedan od rukovodioca orkestra, koji će pripremati sektor drvenih 
duvačkih instrumenata je oboista, inače direktor MŠ "Dr Vojislav Vučković", 
Dušan Jovanović. Rad u Međunarodnom simfonijskom orkestru dobra je prilika da 
se učenici muzičkih škola upoznaju i saradjuju sa svojim vršnjacima iz drugih 
evropskih zemalja, a poziv od strane Centralne evropske inicijative predstavlja 
priznanje kvaliteta i rada, kako za mlade orkestarske muzičare, tako i za 
stručne konsultante, profesore koji ih pripremaju za nastupe. 