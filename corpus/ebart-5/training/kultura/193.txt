> Izvor: matf
> Datum: 
> Rubrika: kultura
> Naslov: NAGRADA "JEFIMIJIN VEZ"
> Članak:


"U traganju za Euridikom"  najbolja knjiga poezije u 2003. godini
Književna nagrada "Jefimijin vez", za najbolju knjigu poezije u 2003. godini, 
dodeljena je Đorđu Nikoliću, našem pesniku iz Čikaga, za njegovu poslednju 
zbirku "U traganju za Euridikom", koju je prošle godine objavila Matica srpska, 
u Novom Sadu. Odluku je jednoglasno doneo žiri u sastavu: Miloš Petrović, 
predsednik, prof. dr Miroslav Egerić i prof. dr Bojana Stojanović-Pantović.
U obrazloženju odluke žirija kaže se: "Paganska slika Euridike iz poznatog mita 
o Orfeju i Euridiki lišena je ovde bilo kakvih čulnih dimenzija. Sva je jedna 
prozračna vizija, ,samo što dušom probije zrak', kako je pevao u svojoj 
znamenitoj pesmi ,Santa Maria...'
Laza Kostić. Samo u dva maha isplovi iz plavetne čarolije čelo žene na grudima 
muškarca, negde se ukaže kao let leptira na mesečini ženino koleno, i to je sva 
čulnost ove ljubavne zbirke, Ona je pretvorena ovde u čistu nostalgaju sa 
predstavom o ljubavi koje i nije bilo na javi jer je postala čisto biće žudnje. 
Nedostupna, nedohvatna. Tako zamišljena, Orfejeva ljubav neizbežno je dobila 
izvesnu boju čistote i svetlosti u KOJU nema pristupa za egoistično shvatanje 
ljubavi kao uzimanja i davanja u čisto senzualnom smislu. Zato možemo slobodno 
reći da ova knjiga jeste visok prilog oblagorođavanja pojma ljubav u savremenoj 
srpskoj književnosti".