> Izvor: matf
> Datum: 
> Rubrika: kultura
> Naslov: Saša Radojević
> Članak:


PREPORUČUJE

Dramaturg, scenarista i filmski kritičar "Blica" vam preporučuje filmove koje 
bi trebalo obavezno pogledati na Festu 2003.

Adaptacija

ReŽija: Spajki Džonzi
Uloge: Nikolas Kejdž, Meril Strip
Glavni junak filma Spajka Džonzija, koji se pre nekoliko godina proslavio 
filmom "Biti Džon Malkovič", jeste scenarista Čarli Kaufman. On dobija zadatak 
da adaptira knjigu o uzgajanju orhideja. Kaufman je autentična ličnost i on je 
scenarista ovog zabavnog filma o nevoljama u kojima umetnik može da se nađe u 
susretu sa kapricioznim naručiocima posla.  

Pričaj s njom

ReŽija: Pedro Almodovar
Uloge: Havijer Kamara, Dario Grandineti
Iako nije odabran kao zvanični španski predstavnik za dobijanje "Oskara", 
Almodovar je filmom "Pričaj s njom" nominovan u dve kategorije. Tako je fama o 
ovom autoru osobenog rediteljskog rukopisa samo pojačana. U pričama koje jedan 
drugome pripovedaju bolesnici u filmu "Pričaj s njom" sadrže se opsesivne 
Almodovarove teme: nesigurnost u seksualni identitet i bizarni humor sa jakim 
melodramskim nabojem.

Daleko od raja

ReŽija: Tod Hejns
Uloge: Džulijan Mur i Denis Kvejd
Britanski reditelj Tod Hejns na sebe je skrenuo pažnju briljantnim rokenrol 
filmom "Plišani rudnik zlata", koji je prikazan na FEST-u 1999. godine. Radnja 
filma "Daleko od raja" bavi se američkom provincijom pedesetih godina na način 
na koji je to svojevremeno činio majstor melodrame Daglas Sirk. Samo, okolnosti 
su u ovom filmu prilagođene (a)moralnim normama našeg vremena, što omogućava 
Hejnsu da se atraktivno poigrava sa normama političke korektnosti.

Čovek bez prošlosti

ReŽija: Aki Kaurismaki
Uloge: Marku Meltola, Kati Outinen
Aki Kaurismaki se u filmu "Čovek bez prošlosti", za koji je u Kanu prošle 
godine dobio nagradu za režiju, bavi korenima kapitalizma. Saosećanje koje 
Kaurismaki demonstrira prilikom portretisanja likova sa periferije retkost je u 
savremenom evropskom filmu. Ova priča o junaku, koji je nakon napada huligana 
ostao bez pamćenja, pored melanholičnog humora - zaštitnog znaka tog finskog 
autora -  donela je i impresivnu dozu stilizacije.

28 dana kasnije

ReŽija: Deni Bojl
Uloge: Kilijan Marfi, Naomi Haris
Nakon prevrata kojeg je napravio filmom "Trejnspoting", Bojl se opredelio za 
pravljenje filma katastrofe. Naime, moćni virus koji za četiri nedelje zarazi 
stanovnike Velike Britanije dovodi do toga da retki preživeli nemaju nade za 
budućnost. Pored metafore o sidi i nasilju, ovaj Bojlov film otvara brojna 
pitanja o ključnim kretanjima u savremenoj civilizaciji.
