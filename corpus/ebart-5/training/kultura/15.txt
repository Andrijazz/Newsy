> Izvor: matf
> Datum: 
> Rubrika: kultura
> Naslov: POSLE DUGE I TEŠKE BOLESTI U NOVOM SADU 
> Članak:


Komemoracija je sutra u 13.30 u Matici srpskoj, a sahrana je istog dana u 15 
časova na novosadskom Novom groblju 

Novi Sad, 16. februara (Tanjug) 

Naš poznati književnik, akademik Aleksandar Tišma preminuo je posle teške 
bolesti u Novom Sadu u 79. godini, rečeno je danas za Tanjug u novosadskom 
ogranku SANU. 

Tišma je rođen 16. januara 1924. godine u Horgošu, završio je Filozofski 
fakultet i radio u Novom Sadu, a bio je dugogodišnji urednik edicije "Danas" i 
Letopisa Matice srpske. Pisao je poeziju i prozu, a u svom književnom opusu bio 
je zaokupljen savremenom tematikom, koju je obrađivao modernim izrazom. 

Tišma je bio učesnik Narodnooslobodilačkog rata od 1941. do 1945. godine. 

Prvu zbirku pesama pod naslovom "Naseljeni svet" objavio je 1956. godine, a 
zatim je došla zbirka poezije "Krčma". Usledile su knjige pripovedaka 
"Krivice", "Nasilje", "Povratak miru", "Škola bezbožništva" i potom romani: "Za 
plavom devojkom", "Knjiga o Blamu", "Upotreba čoveka", "Vere i zavere" i zbirka 
putopisa "Drugde". 

Za roman "Upotreba čoveka" dobio je 1977. godine NIN-ovu nagradu. Bio je član 
Vojvođanske akademije od njenog osnivanja 1979, da bi posle njene integracije 
1992. postao i redovan član SANU, a prošle godine je postao i redovan član 
Akademije umetnosti u Berlinu. 

Tišmina sabrana dela objavljena su u šest tomova, a dnevničke beleške 1941- 
2001. objavila je lane izdavačka kuća "Zoran Stojanović" iz Novog Sada. 

Dela našeg velikog književnika prevođena su na dvadesetak svetskih jezika, a 
sam je prevodio sa mađarskog i nemačkog jezika, pa se tako pre nekoliko godina 
u njegovom prevodu kod nas pojavila knjiga mađarskog nobelovca Imre Nađa pod 
nazivom "Besudbinstvo". 

Komemoracija Aleksandru Tišmi zakazana je za utorak u 13.30 časova u Matici 
srpskoj, a istog dana u 15 sati biće sahranjen na novosadskom Novom groblju.