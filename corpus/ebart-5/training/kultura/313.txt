> Izvor: matf
> Datum: 
> Rubrika: kultura
> Naslov: KULTURA
> Članak:


ODLAZAK ŽIKE MITROVIĆA

U Beogradu je 29. januara 2005. godine preminuo u 84. godini Žika Mitrović, 
istaknuti srpski filmski reditelj, stvaralac koji je svojim delima obeležio 
prvu epohu razvoja jugoslovenskog filma. Rođen, odrastao i školovan u Beogradu, 
zainteresovan za mnoge oblasti umetnosti, u mladosti se jedno vreme bavio 
crtanjem (pored ostalog i stripova), da bi se 1946. godine potpuno posvetio 
filmu.
Kao većina naših pionira filma prve posleratne generacije, svoj stvaralački 
opus je otpočeo radom na dokumentarnom filmu, snimajući i učeći veštinu 
filmskog zanata. Mitrovićev prvi dokumentarni film o fiskulturnom sletu Nove 
pobede (1946, bio je to 33. film savremene jugoslovenske kinematografije, a 19. 
srpski film) pokazao je da reditelj shvata osnovne principe filmskog 
izražavanja. Već sledeći dokumentarni film, posvećen elektrifikaciji Kosmeta, 
Prve svetlosti (1949) bio je posebno zapažen i Žika Mitrović se dokazao kao 
talentovan filmski autor. Snimio je još tri dokumentarna filma (znači ukupno 
pet) - Zemlja je čekala traktor (1951) o proizvodnji poljoprivrednih mašina, 
Prizrenski motivi (1952) posvećen živopisnom, starom i multietničkom Prizrenu i 
Požari u gradu (1953), prvi film preduzeća UFUS koje su osnovali filmski 
umetnici Srbije i čiji je jedan od osnivača bio i Mitrović.
Pošto se dokazao u oblasti dokumentarnog filma, Žika Mitrović je pristupio 
realizaciji svoga prvog igranog filma (od 20 koliko ih je ukupno snimio). Bio 
je to Ešelon doktora M. (1955), priča o borbama između balista i 
Narodnooslobodilačke vojske na Kosovu. Pored prikazivanja ambijenta koji je 
dobro poznavao, s obzirom da je na Kosmetu snimio dva dokumentarna filma, 
Mitrović je ovim ostvarenjem napravio i jedan značajni rediteljski prodor - bio 
je to prvi domaći akcioni film o NOB, ponekad nazivan i "prvi domaći vestern". 
Dinamično realizovan, sa jasno ocrtanim likovima, privukao je gledaoce, a 
istovremeno je našim drugim stvaraocima ukazao na nove mogućnosti snimanja 
partizanskih filmova. Na taj film se nadovezuje jedno od najznačajnijih 
Mitrovićevih dela, Kapetan Leši (1960), tematski sličan, takođe snimljen na 
Kosmetu, kultni film koji je doživeo dotle nezapamćen uspeh kod gledalaca. I 
ostali Mitrovićevi filmovi snimljeni na tematiku NOB su imali iste stilske 
odlike, njegov prepoznatljivi rukopis: upečatljivo okarakterisani pojedinci 
koji su se našli u vihoru ratnih i poratnih događaja, jasni sukobi, dinamična 
radnja i odlično korišćeni filmski efekti. Bili su to Signali nad gradom 
(1960), Obračun (1962), Do pobede i dalje (1966), Operacija Beograd (1968) i 
drugi. Žika Mitrović je imao uspeha i u drugim filmskim žanrovima. Snimio je 
jedan od prvih jugoslovenskih kriminalističkih filmova, Poslednji kolosek 
(1956), da bi se na to delo nadovezali Nož (1967) i Ubistvo na svirep i 
podmukao način i iz niskih pobuda (1969). Veoma je značajan i kao autor filmova 
posvećenih makedonskoj istoriji - Mis Ston (1958) i Solunski atentatori (1961) 
snimljenih za skopski "Vardar film", čime se svrstao u pionire makedonskog 
filma od koga su učile mlađe generacije stvaralaca u toj republici. Srpska 
istorija ga je posebno privlačila i snimio je četiri značajna filma te vrste. 
Prvi je bio Nevesinjska puška (1963), a zbivanjima u DžIDž veku se bavio i film 
Timočka buna (1983). Vrhunac u ovome žanru, a možda i u celom Mitrovićevom 
opusu, svakako predstavlja film Marš na Drinu (1964) posvećen herojskoj borbi 
male Srbije protiv Austrougarske monarhije. Tim svojim filmovima on opovrgava 
danas često ponavljanu netačnu priču da se u Titovoj Jugoslaviji nije smela 
pominjati prošlost Srbije. Kada se htelo - uvek se smelo, što je dokazao Žika 
Mitrović! Njegov istorijski/NOB srpski filmski spektakl Užička republika (1974) 
je, pored znalački režiranih masovki, uspeo da kroz likove prikaže i razloge 
razdora partizani/četnici 1941. godine. I, na kraju, filmsko stvaralaštvo Žike 
Mitrovića je zaokruženo filmom Savamala (1982), specifičnom autobiografskom 
freskom o zbivanjima uoči izbijanja Drugog svetskog rata u kraju Beograda u 
kome je autor odrastao i živeo.
Njegovi filmovi su dobili na festivalima u Puli dva puta "Zlatne arene" za 
najbolji film i režiju (Marš na Drinu i Užička republika), zatim nagrade 
publike, a on lično mnoga druga priznanja, odlikovanja i plakete. Ali je 
svakako najveći uspeh bila činjenica da su njegove filmove gledaoci voleli, da 
je u bioskopima stalno ostvarivao neposrednu vezu sa ljudima za koje je pravio 
filmove, a to je pravo, najveće priznanje koje jedan reditelj može da doživi. 
Celim svojim bićem je bio posvećen filmu, proživeo je bogat i pun stvaralački 
život tokom koga je ostvario dela trajne vrednosti. Pet dokumentarnih i 
dvadeset igranih filmova Živorada - Žike Mitrovića na neki iinačin simbolišu 
celu početnu epohu razvoja savremene srpske i jugoslovenske kinematografije.