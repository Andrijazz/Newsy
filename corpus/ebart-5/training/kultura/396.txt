> Izvor: matf
> Datum: 
> Rubrika: kultura
> Naslov: ZA ZABORAVNE ČITAOCE
> Članak:


Iako je leto poznato kao "mrtva sezona" zbog smanjene ponude kulturnih 
događaja, za izdavačku kuću "Rende" to izgleda ne važi. Služeći ledeni čaj 
posetiocima, njeni predstavnici su predstavili svoju novu ediciju "Revolver", i 
tek izašlu knjigu "Čaj u Sahari". Edicija je posvećena objavljivanju 
zanemarenih a nezaobilaznih dela svetske književnosti 20. veka, u cilju 
njihovog postavljanja na mesto koje im pripada. Ime "revolver" nije asocijacija 
na oružje ili pucanje već na autore čija karijera - kao doboš revolvera obrne 
čltav krug, vrati se na početak, a opet ga otkrijemo kao neverovatno sveže delo.
Ediciju otvara roman "Čaj u Sahari" čuvenog kompozitora, pisca i prevodioca 
Pola Boulsa, delo napisano tokom boravka Boulsovih u severnoj Africi 1947/48. 
Filmadžijama je Bouls verovatno poznatiji jer je po ovoj njegovoj knjizi 
Bernardo Bertoluči snimio čuveni film "The Sheltering Sky", ka Džonom 
Malkovičem i Debrom Vinger u glavnim ulogama.
Prevodilac Boulsovog romana je Vladimir Arsenijević, inače glavni i odgovorni 
urednik izdavačke kuće "Rende". Prema njegovim rečima, ovaj Boulsov roman, 
izuzetno poetsko delo o čovekovom udaljavanju od civilizacije, nudi čitaocima 
odličnu analizu zapadne kulture i otkriva neverovatnu veštinu opisa na 
književno uverljiv način.
Priča prati Kita i Port Morezbi, mladi sofisticirani bračni par, čija se 
bliskost izgubila nakon deset godina braka. Oni kreću na putovanje severnom 
Afrikom u nadi da će ih ono ponovo zbližiti. Spoznajući sebe na metafizički 
način, delom svesno a delom sticajem okolnosti, bivaju uvučeni u neprijateljski 
i divlji, strastveni i inspirativni svet koji ih potom oboje uništava. Čistoćom 
i mirom svog pisma, kao i zapanjujućom vizuelnom preciznošću, Pol Bouls u svom 
najpoznatijem, a kod nas dosad neobjavljenom delu, postiže efekat užasa i 
otuđenja.
Izdavačka kuća "Rende" za jesen priprema izdavanje izabranih priča 
južnoameričke autorke Fleneri O Konor; priče o jugu koji nestaje, tematizujući 
odnos bogate bele aristokratije i crne populacije.