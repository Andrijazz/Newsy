> Izvor: matf
> Datum: 
> Rubrika: kultura
> Naslov: SLIKAR RADOMIR DAMNjANOVIĆ DAMNjAN O JAVNIM SPOMENICIMA
> Članak:


Bistu Dimitrija Tucovića na Slaviji trebalo bi staviti na drugo mesto, ali bi 
bilo tragično izmeštati spomenike narodnim herojima  na Kalemegdanu, ističe 
umetnik.

VELIKA izložba srpske savremene umetnosti u MSU, vezane za dekadu vršačke 
Konkordije - Centra za savremenu umetnost, jedan je od povoda što je naš 
poznati umetnik Radomir Damnjanović Damnjan došao u Beograd iz Milana gde živi 
i radi već  četvrt veka. Prodor na međunarodnu scenu napravio je baš u vreme 
(jednog od) ideoloških previranja na ovom terenu. Pitamo ga kako komentariše 
izložbu u podrumu Konaka kneginje Ljubice gde su izložene skice za spomenik na 
Slaviji.
 - To su ideološke izložbe i najjednostavnije je, i možda najpoštenije, 
naručiti "ono što treba". A, ako se već sklanja neki spomenik trebalo bi pitati 
i Beograđane. Ja mislim da spomenici nisu tragični. Tragedija je što neko u 
nekim strukturama na politički način hoće da ih menja. To ne sme tako da se 
radi. Ti koji žele politički  da se izražavaju mogu da nađu svoj prostor, da 
prave svoje heroje, da imaju svoju ikonografiju i svoje simbole. Niko neće da 
im zameri - i neka prihvate taj rizik, kaže Damnjan, ali dodaje da nije 
tragedija neke spomenike i pomeriti.
 U prvom redu on smatra da to treba uraditi sa bistom Dimitrija Tucovića na 
Slaviji, jer ona i nije smišljena za prostor i treba je postaviti uz zid, jer 
po logici stvari traži pozadinu. Ali, Damnjan smatra "tragičnim rušiti i(li) 
izmeštati spomenike narodnim herojima na Kalemegdanu. To pripada jednom 
određenom vremenu i kao takvo treba da ostane". 
 - Danas imamo ključeve i kalauze da procenimo šta valja a šta ne valja. To 
treba da bude merilo hoće li se neki spomenik micati ili neće. Strašno je 
ponavljanje rušilačkog nagona, kao kad su zbog Lenjina rušili spomenike Petru 
Velikom, ovde su se rušili spomenici kralju Aleksandru, koje su radili 
Meštrović i drugi poznati vajari, nedavno je maknut Boris Kidrič iz Ulice kneza 
Miloša a da više niko nije ni znao o kome se radi, ali skulptura je bila dobra 
i bila je smišljena za taj prostor. 