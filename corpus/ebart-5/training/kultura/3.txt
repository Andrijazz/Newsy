> Izvor: matf
> Datum: 
> Rubrika: kultura
> Naslov: Drugi deo trilogije
> Članak:


Filmski mega hit "Gospodar prstenova: Dve kule", drugi deo serijala zasnovanog 
na epskoj trilogiji "Gospodar prstenova" Dž.R.R. Tolkina, premijerno će biti 
prikazan danas i sutra u Centru "Sava" u Beogradu, u 10.30, 14, 17.30 i 21 sat. 
Fantastičnu priču o hobitima, vilenjacima, moćnim čarobnjacima i patuljcima, 
koja govori o borbi dobra i zla, hrabrosti, prijateljstvu i moći čarobnog 
prstena, snimio je novozelandski reditelj Piter Džekson . Glavne uloge u "Dve 
kule", drugom nastavku već snimljene trilogije, igraju Ilaja Vud, Ian Mekelen, 
Vigo Mortensen, Liv Tajler, Kristofer Li i Kejt Blanšet.
Reditelj i njegov tim od 2.400 glumaca, dizajnera i stručnjaka za filmske 
efekte, utrošili su dve godine i oko 300 miliona dolara snimajući trilogiju 
"Gospodar prstenova". Treći film - "Povratak kralja", biće prikazan za Božić 
2003.
