> Izvor: matf
> Datum: 
> Rubrika: kultura
> Naslov: SUSRET U VANKUVERU SA POZNATIM VAJAROM POREKLOM IZ RESAVE
> Članak:


Lazar Kristijan Fonkin, posle Londona i Sijetla, na jesen u najpoznatijoj 
galeriji u Vankuveru priređuje samostalnu izložbu skulptura koje zbunjuju 
publiku

SA diplomom beogradske Likovne akademije Lazar Krstić, pedagog likovne kulture 
OŠ J. J. Zmaj u Svilajncu, pre 26 godina stigao je u Vankuver. U rodnoj Resavi 
bavio se slikarstvom, a po dolasku u Kanadu pored palete i kičice prihvatio se 
dleta i posvetio i vajarstvu. Ponovo je seo u školsku klupu i na Emili Kar 
koledžu stekao diplomu vajara - skulptora, a odmah potom izazvao veliku pažnju 
publike kada je ulicama Vankuvera "prošetao" na točkovima ogromnu skulpturu 
"nekakvog bića" koje tegli "kao marva". 
Umetnik je ovim delom na svojstven način ukazao na težak položaj radničke klase 
u svetu, ali se i narugao - državnim uređenjima u "zemljama socijalizma". Ubrzo 
potom u časopisu "Internacionalna kultura" koji izlazi u Vašingtonu, našla se i 
njegova skulptura sa pohvalama kritičara autoru. Posle 20 godina od njegovog 
poslednjeg boravka u rodnom Svilajncu, sa umetnikom Fonkinim sreli smo se u 
njegovoj umetničkoj galeriji u mestu Mišnu, sedamdesetak kilometara od 
Vankuvera, u blizini granice SAD. 
- Od pre dve decenije sam član, a neko vreme bio sam i potpredsednik Udruženja 
vajara Britiš Kolumbije. Ovih dana užurbano se pripremam za izložbu koju ću 
prirediti u najpoznatijoj galeriji ovde, u Vankuveru - kaže. 
NJegove skulpture su ogromnih dimenzija. Na predstojećoj izložbi, na jesen, 
najvažnije mesto zauzimaće delo "Kristina biološka žena". Žena, razapeta na 
krstu, iza zatvorenih vrata. 
- Očigledno je da su žene stvorene kao glavno biće naše vrste, a čovek je 
"podržavajući glumac" - kaže umetnik. 
Fonkin je dosad imao dvadesetak izložbi na američkom kontinentu. Poslednja je 
bila u Sijetlu. Od evropskih država jedino je u Engleskoj, u Londonu, publici 
predstavio svoje radove. 
- Razmišljao sam da jednog dana priredim izložbu svojih radova u Beogradu. 
Međutim, veliki problem predstavlja transport mojih eksponata pozamašnih 
dimenzija - kaže Fonkin. 
U njegovoj umetničkoj radionici i galeriji, takođe velikih razmera, koju je sam 
projektovao i sa suprugom Radom sagradio, danas su česti gosti mladi skulptori 
iz Vankuvera i drugih mesta, koji žele da razmene mišljenja o umetnosti sa 
istaknutim skulptorom Lazom Fonkinim, poreklom iz Resave.