> Izvor: matf
> Datum: 
> Rubrika: kultura
> Naslov: Paralelna izložba u pariskom muzeju Pikaso, do 30. maja
> Članak:


Dušica Nikolčić

Specijalno za Danas

Dela britanskog slikara Fransisa Bejkona (Francis Bacon), izložena su od 2. 
marta u pariskom muzeju Pikaso, paralelno sa radovima njegovog uzora Pabla 
Pikasa, a moći će da se pogledaju sve do 30. maja. Ova izložba objedinjuje dela 
koja, već od njegovih tridestih godina, svedoče o fascinaciji koju je na 
Bejkona izvršila Pikasova poetika. Fransis Bejkon (rođen u Dablinu, 1909, umro 
u Madridu, 1992), svojim delom izražava ljudsku neprilagođenost i to nasilnim 
formacijama i hladnim bojama. Uticao je na novi talas svetske figuracije. 
Stotinak dela na ovoj izložbi, posetiocu otkrivaju estetsku, tematsku i 
filozofsku dimenziju koja spaja dva umetnika i koja prerasta u virtuelni 
dijalog. Studija o odnosu koji je Bejkon imao (naročito na svojim počecima) sa 
Pikasovim delom, esencijalna je za razumevanje njegovog slikarstva. Bejkon je 
uvek, na vrlo otvoren i nedvosmislen način govorio da odluku da postane slikar 
duguje Pikasu, ali taj odnos i obožavanje nisu dosad bili predmet dubljeg 
proučavanja.
Ova postavka predstavlja Bejkonov kreativni period između 1927. i 1944. godine. 
Priča je započeta njegovim dolaskom u Pariz (1927/1928), gde prvi put otkriva 
Pikasove crteže u Galeriji Rozenberg. To ga, definitivno, opredeljuje za 
slikarstvo i posle brojnih umetničkih iskustava stvara triptih "Tri studije 
figure", u čijoj osnovi je "Raspece", slika koju je Pikaso naslikao 1930. 
godine. Taj triptih predstavljen je aprila 1945. u Galeriji Lefervr i 
automatski izazvao skandal svojim misterioznim formama koje su smatrane 
nakaznim, bez sličnosti sa naslovljenom temom. U periodu kada se upoznaje sa 
delom španskog majstora (koje je po rečima biografa i prijatelja ostavilo 
"neizbrisiv utisak"), Bejkon je adolescent, besan na prestrogog oca koji ga je 
oterao od kuće, otkrivši da ovaj isprobava majčino rublje. Bez ijednog sata 
provedenog u umetničkoj školi, baca se na crtanje i slikanje, ali, po povratku 
u London počinje karijeru dekoratera. Vrlo brzo postaje slavan crtajući 
jednostavan nameštaj, tepihe geometrijskih motiva, a upotrebljava i cevastu 
tehniku, čestu kod Bauhaus pokreta i Le Korbizjea (elementi dekora su vrlo 
često u pozadini njegovih slika).
U novoj fazi napušta to zanimanje i, zbunjen, tokom sledeće decenije, 
ustručavajući se, slika i uništava stotine platana, ne odustajući od praćenja 
Pikasovog rada. Zanimanjem dekoratera je nezadovoljan, između ostalog, i zato 
što njime nije uspevao da izrazi svoju homoseksualnu prirodu, koje se, 
manje-više, stideo. Nakon godina upornog rada stiže do svog, danas 
prepoznatljivog stila. Pikaso iz tog perioda, još uvek, pripada nadrealistima, 
dok Bejkon deformiše, dekonstruiše telo i lice, i može se reći da pripada 
slikarstvu 19. veka, u kome još postoji vera u čoveka. Iako mu Pikaso služi kao 
model, njegov stil je radikalno različit. Nazovimo to "dislokacija", gde 
ljudsko telo i lice gube svoje fizičke karakteristike tvrdog materijala i 
postaju "tečni". Čovek na "Autoportretu" je "čovek bola", pitanje ljudskog 
identiteta ostaje bez odgovora. Takvi Bejkonovi slikarski efekti pripadaju 
drugom registru, daleko nasilnijem, onom iz 20. veka, gde u sredini ravnih 
boja, slikanih izuzetnom elegancijom, čitamo sudbinu čovečanstva, odsad bez 
nade. Bejkon kao da ide dalje od Pikasa u "promeni" ljudskog bića, sa ledenom 
nevinošću deteta pred svetom koji se ruši.
Sam izložba u muzeju Pikaso, organizovana je oko velikih, zajedničkih tema dva 
slikara - započinje prvim Bejkonovim delima, bez obrazloženja zašto je uništen 
gotovo celokupni opus iz mladosti (sačuvano je desetak platana iz tog perioda, 
naporedo okačenih sa Pikasovim nadrealističkim radovima iz preioda od 1927. do 
1930). U nastavku ova postavka, najzad nudi, i radove dva slikara različitih 
tematika, kao što su raspeće, portreti, aktovi... što omogućava razumevanje 
veza između dva umetnika, koji se, uzgred, nisu poznavali.