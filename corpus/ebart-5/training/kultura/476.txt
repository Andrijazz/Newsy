> Izvor: matf
> Datum: 
> Rubrika: kultura
> Naslov: Gordana Stojaković, urednica publikacije "Znamenite žene Novog Sada"
> Članak:


Nadežda Radović

Jednog dana smo bile na Trgu Svetozara Miletića i profesorka Svenka Savić je 
rekla: "Zašto moramo uvek na centralnom gradskom trgu da govorimo o nekom 
muškarcu? Valjda su i žene nešto uradile za ovaj grad." Tako se rodila ideja o 
karti Novog Sada na kojoj su zabeležene znamenite žene Novog Sada. Istoriju 
grada sam ispričala kroz priče o znamenitim ženama. Danas bih rekla da ta priča 
kvalifikuje Novi Sad kao evropsku metropolu - kaže u razgovoru za Danas 
turizmološkinja i feministkinja Gordana Stojaković, autorka zanimljive 
publikacije "Novi Sad iz ženskog ugla".
- Vi volite da kažete za sebe da više vremena živite u XIX veku nego u ovom XXI?
- Kažem da često zalazim u XIX vek i da se osećam dobro u društvu 
"Novosatkinja" tog vremena, mada projekat "Znamenite žene Novog Sada" koji 
radim zalazi i u XX vek. To naše nasleđe je nepravedno potisnuto. Nije dovoljno 
samo spoznati. Još je važnije naučiti koristiti iskustva naših pretkinja. Ovo 
je često bilo nepovljno tle za život, posebno za život porodica u smutnim 
vremenima kojima naša istorija obiluje. Od žena je najčešće zavisilo hoće li 
porodica preživeti. Nasleđe koje su nam pretkinje ostavile je multietničko. O 
tome malo znamo i zato nedovoljno koristimo umešnost i mudrost koju su nam 
podarile. 
- Vaše ime vezuje se i za pojavljivanje romana ovdašnje mađarske spisateljice 
Eržebet Berček "Ester" na srpskom jeziku.
- Tokom istraživanja naišla sam na Eržebet Berček (1904-1971), spisateljicu, 
koja je živela i u Novom Sadu i pisala na mađarskom jeziku. Ona je napisala 
prvi roman na mađarskom jeziku u Jugoslaviji, "Beskrajni zid" (1933). Njen 
roman "Ester" ima dva dela. Nastali su sa velikom vremenskom distancom od skro 
tri decenije. Prvi deo romana napisala je pre udaje (1939), a drugi deo (1968) 
sa dosta gorkih tonova u poznoj životnoj dobi. Iz životne priče Eržebet Berček 
se jasno vidi koliko su uloge koje je imala u životu dozvoljavale da piše u 
mladosti, a zatim tek u poznijoj životnoj dobi. Gospođa Lidija Dimitrijev, koja 
govori silne jezike, prevela je roman "Ester". Njen prevod je dobio prestižnu 
nagradu "Kornel Senteleki", a roman je dobio novo vrednovanje i zasluženo mesto 
u našoj istoriji književnosti. 
- Koje žene biste želeli da otrgnete od zaborava?
- Knjiga "Znamenite žene Novog Sada" na kojoj su sarađivale Mirjana Majkić i 
Svenka Savić, jedno je otvoreno polje koje je tek poziv istraživačicama da uđu 
na jedno nedovoljno istraženo područje. Na Ženskim studijama sam radila seriju 
plakata - prve lekarke, pedagoškinje, umetnice, filozofkinje, pa prva žena koja 
se deklarisala kao feministkinja - Vladislava Beba Polit (1886 -?). Postojao je 
otpor sredine prema njenom javnom izražavanju feminizma, ali budući da je 
pripadala moćnoj i bogatoj porodici Polit, gledalo joj se kroz prste. Ona je 
bila bratanica Savke Subotić (1834-1918), koja svakako spada u najznačajnije 
žene svog doba. Savka je uspela da ženski pokret, bar onaj njegov deo kojem je 
pripadala, izdigne na evropski nivo. Zna se da je sarađivala sa naznačajnijim 
evropskim feministkinjama, između ostalih sa Rozom Švimer (1877-1948), Kete 
Širmaher (1865-1930).
Htela bih da izdvojim i ime Judite Horovic (1787-1857). Još 1844, dakle pre 
Bune, ona je bila samostalna trgovkinja, znači 'muška' glava porodice. I 
zapisana je tako u listi jevrejske zajednice u Novom Sadu. Ona je 1848. 
smatrala da treba da postoji posebna ženska zajednica u okviru jevrejske 
zajednice koja će se baviti ženskim problemima. Naravno, dozvolu joj nisu 
izdali.
Adel Nemešanji (1857-1933) prva je direktorka Novosadske devojačke građanske 
škole na mađarskom jeziku u Novom Sadu, dok je direktor Srpske više devojačke 
škole bio muškarac. Reč je o kraju XIX i početku XX veka. Ona je osmislila 
jedan oblik usavršavanja nastavnica viših devojačkih škola, osnovala je 
humanitarno udruženje "Marija Dorotea". 
Za mene je važna i Ana Cimer (1906-1967). Ona je žena koja je bila u naučnom 
timu zaslužnom za pronalazak C vitamina. Za to otkriće je mađarski naučnik 
Sent-Đerđi dobio Nobelovu nagradu za medicinu 1937. Pored naučničke karijere, u 
Novom Sadu u kome se trajno nastanila od 1945. Ana je imala i neformalni 
književni salon.
- Da li mađarska, srpska, nemačka, slovačka, rusinska, jevrejska elita u Novom 
Sadu u vremenu u koje kako kažete volite da zavirujete imaju bliske odnose?
- Ako posmatramo žene, njihove organizacije i aktivnosti, odgovor je da. Ženske 
organizacije su međusobno sarađivale, i među članicama imale žene drugih vera, 
manje ili više. I kad su se razilazile, naše pretkinje su umele jedna drugoj da 
čestitaju i pošalju ruže.