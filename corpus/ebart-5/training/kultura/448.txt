> Izvor: matf
> Datum: 
> Rubrika: kultura
> Naslov: Pozorišta Balkana i srednje Evrope formirala novo udruženje
> Članak:


NOVA GORICA - Ukupno 32 pozorišta i pozorišna festivala iz 13 zemalja Balkana, 
jugoistočne i srednje Evrope, među njima i Jugoslovensko dramsko pozorište iz 
Beograda i Crnogorsko narodno pozorište iz Podgorice, odlučili su da svoju, u 
dobroj meri već uspostavljenu saradnju, institucionalizuju, javlja Beta. 
Početkom novembra u Novoj Gorici konstituisano je novo udruženje pozorišta i 
pozorišnih festivala "Nova evropska teatarska akcija" (NETA). Za prvog 
predsedavajućeg NETE izabran je direktor Narodnog pozorišta iz Bukurešta Jon 
Karamitru, a za generalnog sekretara Sergej Pelhan, direktor Slovenskega 
narodnega gledališča iz Nove Gorice. Ideja, čije se autorstvo pripisuje 
makedonskim ministru kulture Blagoji Stefanovskom, rezultat je dosadašnje 
pozorišne i festivalske saradnje teatara u Makedoniji, Srbiji, Crnoj Gori, 
Bosni i Hercegovini i Sloveniji, koja se uspešno širila i na pozorišta i 
festivale zemalja u bližem i daljem okruženju.
U Novoj Gorici je zaokružen put formiranja NETE, započet okupljanjem 
zainteresovanih u Bitolju, pre manje od godinu dana, nastavljen u Podgorici 
usvajanjem Deklaracije NETE i u Sarajevu, usvajanjem njenog statuta, te 
nedavnim usvajanjem programa rada i Nove Gorice za prvo sedište.
Program NETE predviđa intenzivnu saradnju pozorišta i festivala, ne samo u 
razmeni predstava i tekstova, nego i režisera, koprodukcija, obrazovanju 
glumaca, tehničkog i drugog osoblja, organizovanju pozorišnih festivala.
Prvi pozorišni festival NETE biće održan u martu iduće godine u Podgorici.
Pored glavne centrale NETE u Novoj Gorici, postoje još dve regionalne - u Sankt 
Petersburgu i Istanbulu. Sankt Petersburg će za godinu dana biti i mesto 
održavanja sledeće konferencije. Direktor pozorišta Komersazevskaja iz ovog 
drevnog grada Viktor Novikov, pun hvale za umetničku vrednost pozorišta na 
Balkanu, kaže da je upravo to jedan od glavnih razloga da rusko pozorište bude 
u NETI. Za ulazak u krug "Netovaca" postoji veliko interesovanje. Tuzlansko 
pozorište, čiji je direktor Milenko Iliktarević, takođe, bio u Novoj Gorici, 
već je izrazilo spremnost da pored Sarajevskog narodnog pozorišta i Tuzlaci 
postanu član NETE.