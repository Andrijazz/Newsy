> Izvor: matf
> Datum: 
> Rubrika: kultura
> Naslov: SPORNI PLAKAT TANjE OSTOJIĆ POSTAVLjEN U GRACU
> Članak:


Bavila sam se ozbiljnim sadržajem, koristeći radikalnu estetiku, kaže umetnica

Kontroverzni plakat umetnice Tanje Ostojić, koji je nedavno uklonjen sa 
bilborda u Beču zbog oštrih kritika u javnosti, ponovo je postavljen u Gracu, 
javila je agencija Beta.

Plakat na kojem je prikazana obnažena žena u plavim gaćicama sa žutim 
zvezdicama Evropske unije, skinut je sa bilborda u Beču krajem prošle godine 
posle samo nekoliko časova.

Udruženje umetnika u Gracu "Forum Štatpark" je ipak odlučilo da na svoju zgradu 
postavi kontroverzni plakat.

- Da bi neka slika bila okarakterisana kao pornografija, ona mora da zadovolji 
sledeće kriterijume: jasno vidljive osnovne seksualne organe i da bude 
proizvedena sa ciljem da izazove seksualno uzbuđenje.

Moj rad bez naslova (prema Kurbeu), koji je bio postavljen na bilbordu u Beču 
nema nijednu od ove dve karakteristike, što znači da je medijski skandal koji 
je kreirao tabloid Die Krone, koji inače publikuje u svakom broju fotografije 
nagih žena sa jasnom namerom da erotizuje svoje čitaoce, potpuno neosnovan po 
tom pitanju. Die Krone, tipični predstavnik žute štampe je ovim, proizvedenim, 
skandalom podigao svoj pretpraznični tiraž i odmah se okrenuo sledećoj 
senzaciji. Problem je u tome što je, posebno u početku, većina drugih medija 
(pre svega austrijskih), neinteligentno preuzela ovaj jevtini diskurs i 
skandalozni ton bez većeg udubljivanja u suštinu i sadržaj umetničkog rada - 
kaže Tanja Ostojić.

Ovaj isti rad je prethodno već bio predstavljen u Austriji i takođe u Kanadi, 
Britaniji, Nemačkoj, Americi, u umetničkim časopisima kao fotografija, na 
izložbama, ili kao deo slajd projekcija u okviru prezentacija Tanje Ostojić na 
univerzitetima ili tokom performansa "Integration impossible". Umetnica kaže, 
da su brojne teoretičarke i feministkinje pisale i držale predavanja o njenom 
radu pri čemu diskurs seksizma nikada nije uveden u diskusije povodom bilo kog 
rada.

Tanja Ostojić napominje da je nagost na razne načine vekovima prisutna u 
javnosti ali se kao simbolična vrednost ponekad koristi da bi prenela neku 
dublju poruku.

- Osim same kompozicije i naslova (Lorigin du monde, "Rađanje sveta", ulje na 
platnu, 1866, 46 X 55 cm, Gustava Kurbea) ovom fotografijom direktno referiram 
na Kurbeovu poziciju u umetnosti. On je bio uključen u klasnu borbu u vreme 
Pariske komune i verovao je u emancipatorsku ulogu umetnosti u društvu. Njegove 
slike su skidane sa izložbi, a on je bio zatvaran pre svega zbog svojih 
političkih aktivnosti. Slika "Rađanje sveta" je bila više od 120 godina 
skrivana u privatnim kolekcijama a od osamdesetih se nalazi u muzeju Orsej u 
Parizu, kaže Tanja Ostojić i dodaje:

- U tom smislu verujem da do problematičnih skorašnjih interpretacija mog rada 
iz 2004. ne bi došlo da se na plavim gaćicama ne nalazi zastava Evropske unije 
u trenutku kada se Austrija spremala da preuzme stolicu predsedavajuće u EU. Ja 
sam se i ranije bavila ozbiljnim sadržajem koristeći radikalnu estetiku, 
uključujući nagost (na primer u oglasu "Tražim muža sa pasošem EU" 2000-2003) 
da bih direktno kritički ukazala na određenu problematiku. Iskustvo mi govori 
da je sadržaj rada zapravo onaj koji provocira, a ne samo direktnost mog 
ženskog umetničkog tela koji koristim. Naravno, moja interpretacija Kurbeove 
slike je daleko manje naga od originalnog modela.

Tanja Ostojić (Užice, 1972) je privukla pažnju ovdašnje javnosti na Vršačkom 
bijenalu mladih 1996. godine radom "Lični prostor", kada je naga, obrijane 
glave, posuta belim prahom, nepomično poput skulpture stajala u izložbenoj sali 
vršačke Konkordije. Tada smo pisali o mladoj perspektivnoj umetnici na 
tradicionalnoj strani "Politike" - "Ovo je bila njihova godina". Magistarska 
vajarstva i savremene umetnosti, Tanja Ostojić nastupila je i na 49. bijenalu u 
Veneciji performansom "Biću tvoj anđeo", kao "devojka za pratnju" tadašnjeg 
selektora Bijenala Haralda Zemana, implicirajući mogući seksualni odnos 
umetnika i kuratora.

Tanja Ostojić živi i radi u Berlinu. Izlagala je u Nemačkoj, Austriji, SAD, 
Londonu, Rimu, Tirani, Beogradu... Kada je njen bilbord skinut sa bečke izložbe 
izjavila je da je to nije lično dotaklo jer je uverena da se radi o cenzuri 
koja je, međutim, opasna za budućnost kritičke umetnosti u Austriji.