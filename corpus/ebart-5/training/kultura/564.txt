> Izvor: matf
> Datum: 
> Rubrika: kultura
> Naslov: Kragujevčanin Nebojša Veljković bavi se idealnim zanimanjem za vruće dane
> Članak:


Kragujevčanin Nebojša Veljković, nekada je radio na televiziji, bavio se 
ugostiteljstvom i držao kafić. "Ginuo", kako sam kaže, nekoliko puta, 
finansijski "zatarabio totalno", ali se uvek i dizao "iz pepela".
Od pre godinu dana Nebojša se profesionalno bavi proizvodnjom leda. Za sada je 
jedini u Kragujevcu. Firma mu se zove "Ledara Oganj".
- Da se zove drugačije, sigurno ne bi niko zapamtio. Ovako, svakom je i 
zanimljivo, i neobično i lako za pamćenje - kaže Veljković.
Pre desetak godina držao je kafić. Bila su to ona vremena kada uglavnom skoro 
ničeg i nije bilo, pa ni leda za potrebe lokala. Snalazio se kako je znao i 
umeo i za potrebe kafića sam počeo da pravi led.
Počeo je sa nekoliko kesa u "frizu", a onda zatražio pomoć od "ACDI VOCA" koja 
podržava privatnu inicijativu i porodični biznis. Dobio je podršku i Zavoda za 
zapošljavanje i prošle godine nabavio aparate za pravljenje leda. Kaže da i 
nije veliki problem praviti led, ali potrebno je umeće da se kockice leda ne 
lepe jedna za drugu.
U poslu mi pomaže otac Vladimir koji je ovih dana napunio sedamdeset i pet 
godina. Na jesen Veljković bi trebalo na tržište da plasira kockice leda u 
raznim oblicima, sa parčićima voća. Pravi i onaj krckani, za ribarnice, a možda 
će biti i leda u različitim bojama. Kaže da su ga zvali i iz "Big bradera", da 
im obezbedi jednu santu za potrebe emisije.
Pravi led koji se i na temperaturama od 40 stepeni ne topi baš lako.
- Vozio sam led u gepeku "juga" po najvećim vrućinama. Ni posle sat vremena 
nije bilo nikakvih promena - objašnjava Nebojša.
Verovali ili ne, u njegovoj kući skoro da nikad nema leda. Kad dođu gosti, ode 
u prodavnicu i kupi kesu dve. Jedna kesa sa kockicama leda u maloprodaji košta 
od 33 do 35 dinara.