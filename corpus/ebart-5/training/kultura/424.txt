> Izvor: matf
> Datum: 
> Rubrika: kultura
> Naslov: Međunarodna likovna kolonija "Mostovi Balkana" juče počela u kragujevačkim 
> Članak:

Šumaricama

Četvrta po redu Međunarodna likovna kolonija "Mostovi Balkana", otvorena je 
juče u kragujevačkim Šumaricama. U njenom petodnevnom radu učestvovaće deset 
umetnika iz inostranstva, odnosno, iz Hrvatske, Federacije BiH, Republike 
Srpske, Rumunije, Albanije, Makedonije, Grčke i Švajcarske, kao i osmoro 
njihovih kolega iz Srbije i Crne Gore. Svi učesnici likovne kolonije u 
Šumaricama će, već po tradiciji, svoje radove pokloniti gradu Kragujevcu. 
Otvarajući ovogodišnju Likovnu koloniju "Mostovi Balkana", direktor šumaričkog 
Spomen muzeja "21. oktobar", Vladimir Jagličić, između ostalog, istakao je da 
su "umetnici oduvek imali bržu komunikaciju od zvanične politike i državnih 
institucija".
- Sukobi, sankcije i ratovi na prostoru nekadašnje SFRJ doveli su do 
udaljavanja umetnika iz Srbije i Crne Gore i republika bivše Jugoslavije. Ovom 
Likovnom kolonijom želimo da obnovimo pokidane veze. Želja nam je da iz 
Kragujevca pošaljemo poruku mira i tolerancije i primerom pokažemo da barijere 
između naroda ne postoje - rekao je Jagličić. Učesnike kolonije juče je 
pozdravio i Džin Nil, direktor projekta "Revitalizacija zajednice kroz 
demokratsku akciju" (KRDA), u ime donatora manifestacije - američke nevladine 
organizacije ACDI/VOCA. 