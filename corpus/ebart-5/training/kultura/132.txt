> Izvor: matf
> Datum: 
> Rubrika: kultura
> Naslov: Počinje Peti festival nitratnog filma u Kinoteci 
> Članak:


BEOGRAD (Tanjug) - Projekcijom restaurisane verzije Čaplinovog filma "Mališan" 
iz 1921. godine, večeras u Muzeju Jugoslovenske kinoteke počinje Peti festival 
nitratnog filma. 
Do 17. decembra na ovoj manifestaciji, u selekciji šefa Arhiva kinoteke 
Aleksandra Erdeljanovića, biće prikazano više vrednih i raritetnih ostvarenja 
iz prve polovine 20. veka, kada su  filmovi snimani na srebro-nitratnoj 
(zapaljivoj) traci. Uz naslove iz Arhiva kinoteke, na programu je izbor starih  
filmova iz poseda drugih nacionalnih arhiva, od kojih će neki biti viđeni u 
Beogradu prvi put. 
Film "Mališan", kao i "Moderna vremena" Čarlija Čaplina iz  1936. godine, 
takođe na digitalno restaurisanoj kopiji, šalje  Kinoteka u Bolonji. 
Gosti Festivala, stručnjaci iz stranih kinoteka, predstaviće izbor filmova 
Francuske kinoteke, Mađarskog nacionalnog filmskog arhiva, Narodnog filmskog 
arhiva iz Praga, Kinoteke Makedonije, Austrijskog filmskog arhiva, Slovenske 
kinoteke, kao i "Lobster filma" iz Pariza.