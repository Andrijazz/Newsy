> Izvor: matf
> Datum: 
> Rubrika: kultura
> Naslov: Na Linhartovim  susretima u LJubljani
> Članak:


KIKINDA - "Rodoljupci" Narodnog pozorišta Kikinda zatvoriće ovogodišnje 
Linhartove susrete u LJubljani, potvrdio je "Glasu" dramaturg ove kuće Miloš 
Latinović. Na ovom festivalu amaterskih i eksperimentalnih pozorišta (od 29. 
maja do 1. juna) Kikinđani će izvesti svoje "Rodoljupce" koji su na njihovom 
repertoaru već 13 godina. Predstavu je režirao LJuboslav Majera, a videće je i 
publika u Murskoj Suboti - 29. maja i u Šentilju -  30. maja. Prema 
Latinovićevim rečima, "ovo je početak jednog divnog (pozorišnog) prijateljstva" 
kojem je kumovao Jure Rudolf, savetnik za pozorište pri slovenačkom 
Pokrajinskom savezu za kulturne delatnosti. 
Od planova NP Kikinda, u kojem je nedavno premijerno izvedena predstava 
"Hamletova tuga pregolema, ode Nora a Godoa nema" (tekst Nenada Milića, režija 
Nenada Gvozdenovića) sa dva vrlo zanimljiva glumačka ostvarenja (Branislav 
Knežević kao Mefisto i mladi Marko Gvero kao Vladimir), Latinović izdvaja: "Za 
narednu sezonu već smo dogovorili mjuzikl "Pigmalion" u režiji Tibora Vajde, za 
klince ćemo spremati "Pinokija", pisac Đorđe Pisarev trenutno dramatizuje neke 
priče Danila Kiša koje ćemo pretočiti u predstavu, naš glumac Dragan Ostojić 
režiraće "LJubav u Veneciji" Branka Pleše a pregovaramo i sa Radoslavom 
Milenkovićem i Anđelkom Nikolić da režiraju kod nas. Važan plan za narednu 
sezonu je i proširenje velike scene koje će početi uskoro".