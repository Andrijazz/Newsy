> Izvor: matf
> Datum: 
> Rubrika: kultura
> Naslov: JESENJA IZLOŽBA ULUS 
> Članak:


VELIKA smotra likovnog stvaralaštva "Jesenja izložba ULUS-a" večeras će biti 
otvorena u dva izlagačka prostora: u Umetničkom paviljonu "Cvijeta Zuzorić" od 
18 časova posetioci će moći da pogledaju dela umetnika koji izlažu po pozivu, a 
u Galeriji ULUS od 19 sati radove izabrane konkursom. Za ovu veliku jesenju 
manifestaciju odabrani su radovi 74 umetnika mlađe, srednje i starije 
generacije. Tema je "Unutrašnji svet spoljašnjeg sveta unutrašnjeg sveta" - 
moto knjige "To nešto sebi na papiru" Petera Handkea. 
- Naslov izložbe inicira višeslojni pristup, a tema sadrži, u formi labavog 
uputstva, dovoljnu meru nesputanog izazova, a ne ograničava medijski ili 
žanrovski autora, već, naprotiv, poziv je iskorak iz samog sebe - kaže Divna 
Jelenković, predsednik Upravnog odbora ULUS-a.