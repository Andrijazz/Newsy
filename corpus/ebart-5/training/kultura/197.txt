> Izvor: matf
> Datum: 
> Rubrika: kultura
> Naslov: Dva velika događaja večeras povodom proslave Nacionalnog praznika Italije
> Članak:


Povodom proslave Nacionalnog praznika Republike Italije, ambasada Italije i 
Italijanski institut za kulturu priredili su seriju kulturnih manifestacija 
širom SCG, koje bi trebalo da obeleže ove značajne dane. Najpre će se 
beogradskoj publici večeras u 20 sati u Velikoj dvorani Sava centra predstaviti 
trupa Aterbaleto, čije je gostovanje u Beogradu realizovano zahvaljujući 
saradnji Regije Emilija Romanja i Unopsa. U pitanju je trupa koja važi za jednu 
od najzanimljivijih i najinovativnijih na današnjoj modernoj baletskoj sceni. 
Prema rečima gospođe Amei Tempel, menadžera ove trupe, na jučerašnjoj pres 
konferenciji, Aterbaleto je uspela da za poslednjih sedam godina, koliko se na 
mestu umetničnog direktora nalazi Mauro Bigonceti, iznedri 35 gostovanja i da 
se nametne kao jedna od retkih italijanskih trupa koja je napravila sopstvenu 
produkciju i sada radi nezavisno od velikih baletskih kuća. Aterbaleto koji je 
gostovao poslednji put u Beogradu 1986. godine, iz svog širokog repertoara 
izvešće večeras predstavu u tri dela: "Steptext" za koju je koreografiju uradio 
Viljem Forsajt na muziku Johana Sebastijana Baha, "Les Noces" na muziku Igora 
Stravinskog i "Cantata" na tradicionalne napolitanske kancone i pesme s juga 
Italije, koje je koreografisao Mauro Bigonceti. Jedan od članova Aterbaleta je 
i Ašhen Ataljanc, koja će takođe večeras nastupiti.
Nakon ovog događaja sledi muzički hepening u izvođenju "Fanfara karabinjera" 
koji će nastupiti najpre večeras na potezu od Trga Republike do Kalemegdana a 
potom i sutradan u ambasadi Italije. "Fanfare karabinjera" su skup aktivnih 
karabinjera sa muzičkim iskustvom, čiji repertoar obuhvata prigodnu muziku i 
klasičnu i savremenu muziku. Oni su prisutni i na Bliskom istoku, kao i na 
Kosovu. Program "Tršćanski pisci" održava se u Kulturnom centru Beograda, 
Galeriji Artget i čine ga književno veče i susret italijanskih i beogradskih 
književnika. Do kraja meseca, od 10. juna tačnije, biće održana i izložba "Nove 
mecene" u Atrijumu Narodnog muzeja, koja okuplja kolekciju umetničkih knjiga 
Italijanskog udruženja banaka, na kojoj će biti predstavljeno više od 300 
izdanja o fototipovima, arheologiji, arhitekturi, primenjenoj umetnosti, 
umetničkom blagu banaka, slikarstvu i vajarstvu, društvenom životu..