> Izvor: matf
> Datum: 
> Rubrika: kultura
> Naslov: O SPISATELJSTVU RADOVANA BELI MARKOVIĆA
> Članak:


KnjiŽevnik Radovan Beli Marković najbolji je srpski romanopisac današnjeg doba. 
Ovu tvrdnju izneo je akademik Nikola Milošević u Valjevu, na predstavljanju 
najnovijeg romana "Orkestar na pedale" Radovana Beli Markovića.
Milošević je rekao da je svako književno delo sazdano iz više slojeva. Stvar je 
književnog dara koji će sloj nadvladati - jezik ili značenje. I kao što je kod 
impresionista boja važnija od figuracije, takav preokret u poeziji načinili su 
Crnjanski i Nastasijević.
Upravo na tom tragu je i delo Radovana Beli Markovića, gde jezička ravan sama 
počinje da lebdi nad ravni značenja.
- Beli Marković koristi jezik kao što nisu činili ni Nastasijević ni Crnjanski 
i ono što predstavlja najveće književno dostignuće njegovih romana je jezičko 
majstorstvo - kaže Nikola Milošević. - Pitam se šta bi bilo da on kojom srećom 
piše na engleskom jeziku. Tada bi ga prevodili od Britanije do Kamčatke. Ovako 
on deli sudbinu svog malog naroda.