> Izvor: matf
> Datum: 
> Rubrika: kultura
> Naslov: 49. STERIJINO POZORJE U NOVOM SADU 
> Članak:


U dobroj Sterijinoj tradiciji kritičkog odnosa prema sopstvenom narodu, 
protekla je prva predstava u konkurenciji, "Lažni car" Mirka Kovača, u režiji 
Branislava Mićunovića (CNP Podgorica)

STERIJA je bio kritičan prema narodu u kom je ponikao. Veliki je nauk njegove 
kritičnosti... Te reči Jovana Ćirilova, na otvaranju 49. Sterijinog pozorja u 
Novom Sadu, nalaze puni, ohrabrujući smisao u kontekstu ovogodišnjeg programa 
festivala domaće drame, zapravo - već u prvoj predstavi. "Lažni car" Mirka 
Kovača, u režiji Branislava Mićunovića (Crnogorsko narodno pozorište u 
Podgorici) upravo je takav spoj ironije prema nacionalnim mitovima, 
"revitalizacije" jednog pisca u kulturi iz koje je fizički otišao, sredstava 
modernog pozorišta i njegove poruke.
Moguće je baš ta činjenica podstakla prilično živ razgovor za Okruglim stolom 
kritike - pojavu gotovo zaboravljenu poslednjih godina na Pozorju.
Ključnu kvaku, kritički stav reditelja prema ćudima i naravima svog naroda - 
koje su, ne retko, postajale i faktor njegove istorije, Mićunović je sam 
objasnio, podsećanjem na "hajku" protiv njega pre dve decenije, kada je 
postavio "Gospodsku krv" Marka Kavaje. Sviđalo se nekom ili ne, ja od takvog 
ironiziranja nisam odustao i ne smatram ga nekom posebnom hrabrošću, rekao je. 
A na pitanje koliko je bio "svestan činjenice da jednog velikog pisca, Mirka 
Kovača (koji sada živi u Hrvatskoj) vraća literaturi u kojoj je ponikao", 
Mićunović je odgovorio: "Nisu to bili moji načelni motivi. Hteo sam da našu 
predstavu učinim internacionalnom. Moj kontekst je svet, a kod kuće mi je 
najlepše".
Mora se priznati, ipak, da su i ovaj, prvi Okrugli sto, izbegavali kritičari 
koji slove za "pozorišne žrece", od kojih umetnicima klecaju kolena. Tako smo, 
umesto tirada, dobili relativno živ razgovor. Moglo je da se čuje kako je 
"Lažni car", zapravo, velika monodrama (sve pohvale glavnom glumcu, Branimiru 
Popoviću) sa statistima sa zadatkom, da predstava izvođačima daje mogućnost 
uspešne improvizacije - što je potvrdio i reditelj, da je Milan Gutović sjajan, 
ali radi ono što i u svom "Kabareu", ali da u jednom momentu igra i dvorsku 
ludu, da jesu odnosno nisu izlišna tri čina... Bez kolebanja je, međutim, 
najbolje ocenjena muzika Ljupča Konstantinova, koju na sceni uživo izvodi 
orkestar. Zamislite zvuk gusala na violinama! E to je bilo to i još lepše, 
poigravanje sa tri tona, karakteristična za epiku uz gusle! "Jedino sam hteo da 
izbegnem deskripciju, težio sam estetici, savremenom prikazu epa", objasnio je 
kompozitor.
Sutra, posle prve od dve "Ministarke" u programu, somborske, i jučerašnjeg 
otvaranja izložbe o 75 godina trajanja ovog dela na sceni Narodnog pozorišta u 
Beogradu, na Pozorju se očekuje prvi od dva predviđena "temata" - da li je 
neprolazan sam taj komad, ili je neprolazna predrasuda o njemu. Ko zna, možda 
će nam se konačno kaz'ti?