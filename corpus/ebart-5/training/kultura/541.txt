> Izvor: matf
> Datum: 
> Rubrika: kultura
> Naslov: kratkirezovi
> Članak:


Za izložbu "Otpisani" u beogradskoj Galeriji Superspace (Karađorđeva 2), koja 
se otvara večeras u 21 sat, svoje foldere otpisanih radova otvorili su svetski 
dizajner Majls Njulin, vodeći hrvatski kreativni tandem Bruketa-Žinić, 
internacionalni fenomen Slavimir Stojanović i kreativni timovi srpskih 
advertising agencija... Izložba "Otpisani" jedinstvena je prilika da se na 
jednom mestu vidi snaga i svežina kreativnog mišljenja. Autori se iskreno 
nadaju da će se među posetiocima naći i klijenti: neki novi koji od početka 
žele da se razlikuju i neki stari koji su na kraju rešili da više ne liče na 
druge, saopšteno je iz Superspace galerije. Majls Njulin (Miles Newlyn) rođen 
je 1969. u Lečesteru (Engleska), diplomirao je 1991. na St. Martins College of 
Art u Londonu. Jedan je od najvažnijih tipografa današnjice, mislilac i 
dizajner. Radio je za vodeće svetske brending agencije na kreiranju identita za 
neke od najvećih svetskih firmi. Dizajnirao je mnoge poznate logoe, uključujući 
Hondu i Unilever, ali je poznat i po tome što klijentima pomaže da iskoče iz 
komunikacionih strategija 20. veka i progovore današnjim jezikom 
hiperindividualizma. "Ja sam uvek bio momak koji dizajnira za ljude, ne za 
tržišta", kaže Njulin. Slavimir Stojanović je grafički dizajner, rođen 1969. u 
Beogradu. Diplomirao je na Akademiji primenjenih umetnosti u Beogradu i 
studirao na HDK u Geteborgu. Počeo je karijeru kao art direktor za Saatchi & 
Saatchi Bates u Beogradu 1992, da bi uskoro postao glavni art direktor za ceo 
Balkan. Radio je na projektima u kulturi, kao i na komercijalnim projektima za 
međunarodne klijente, kao što su Sony, Merzedes-Benz, Michelin, Coca-Cola, BAT, 
Allied Domecque. Davor Bruketa rođen je 1973. u Zagrebu. Diplomirao na Studiju 
dizajna Sveučilišta u Zagrebu. Godine 1995. sa Nikolom Žinićem osnovao Bruketa 
& Žinić o.m. koja je u međuvremenu prerasla u agenciju u kojoj je zaposleno 
više od 50 ljudi i gde trenutno radi kao kreativni direktor. Nikola Žinić rođen 
1968. u Zagrebu, studirao arhitekturu i dizajn na Sveučilištu u Zagrebu. 
Agencija Bruketa & Žinić osnovana 1995. godine.