> Izvor: matf
> Datum: 
> Rubrika: kultura
> Naslov: Nedoumice srpskih udruženja umetnika oko takozvanih nacionalnih penzija
> Članak:


Gotovo sva umetnička udruženja čiji su predstavnici bili prisutni na 
jučerašnjem sastanku u Paviljonu "Cvijeta Zuzorić" organizovanom, čini se, 
najviše radi novinara, jer izaslanici ministarstava i sekretarijata, iako 
pozvani, nisu se odazvali, složila su se da imaju niz nedoumica oko 
dodeljivanja tzv. nacionalnih penzija. 

Šta više, neki iz Koordinacionaog odbora (Udruženje književnika, na primer), 
smatraju da bi predložena suma od 130.000 dinara bila dovoljna da namiri 
potrebe bar dva zaslužna člana (što obrazlažu i činjenicom da je najveća 
penzija u državi 65.000 dinara!). 
No, da idemo redom, o nedoumicama umetnika. 
Najpre, negodovanje umetnika, čak poprilično neugodan položaj u koji su, mimo 
svoje volje, upleteni, tiče se pojma nacionalna penzija. Rečima Dragoslava 
Krnajskog, predsednika Udruženja likovnih umetnika: "Mnogo nam je nevolja doneo 
pojam nacionalna penzija, iz dva razloga. Prvo, treba da se zna da predložena 
suma od 130.000 dinara nije penzija. Jer, kad se od te sume odbije ono što 
umetnik-penzioner već prima kao penziju, ostane stotinak hiljada koji treba da 
bude njemu vid priznanja za posebne zasluge u kulturi. No, najvažnije je doneti 
valjane kriterijume da bismo bilo šta odlučili. Radi toga smo i pozvali na ovaj 
sastanak predstavnike vlasti, ali oni, kao i sijaset puta do sada, nisu došli. 
Ovo je prava slika brige društva o nama."
Pavle Aksentijević, u ime Udruženja muzičkih umetnika, čak je zaključio da je 
sastanak deplasiran, jer "govoriti o novcu, a ne znati kriterijume, 
bespredmetno je".
Visina nadoknade svakako će usloviti stroge kriterijume, zbog čega se umetnici 
prevashodno zalažu za kulturu i proceduru dijaloga, a ne uslovljavanja, nakon 
čega, po pravilu, moraju da ispravljaju odluke gomilom propisa. Umetnici su 
vazda bili pepeljuge na margini društva, i svakako je dobro što je ovakav vid 
priznanja konačno predložen. Država, da bi bila ugledna u svetu, mora imati 
svoje zaslužne stvaraoce koji će širiti dobar glas o njoj. 
Ovo bi, ukratko, bili komentari umetnika - predstavnika esnafa.
Za nadoknade istaknutima ove godine izdvojeno je 36 miliona dinara. Dogovor o 
tome ko bi mogao dobiti ovo priznanje (u novcu), koliko umetnika, i ko će i 
kako to da meri, tek predstoji. A kako će to sve teći, veliko je pitanje.