> Izvor: matf
> Datum: 
> Rubrika: kultura
> Naslov: POVODOM SPORA OKO PANORAME SRPSKOG PESNIŠTVA OBJAVLjENE U ZAGREBU
> Članak:


Tokom rada i po predaji rukopisa niko mi nije rekao da su pojedini autori, kako 
je to naknadno izišlo na videlo, "nepoželjni". Poezija nije niti može biti ni 
četnička ni ustaška, već za nju važe neki drugi parametri, kaže Bojana 
Stojanović Pantović, priređivač Panorame

Objavljivanje Panorame srpskog pesništva s kraja 20. veka, pod naslovom 
"Nebolomstvo", u izdanju Hrvatskog društva pisaca, a uz novčanu pomoć 
Ministarstva kulture Hrvatske, izazvalo je žestoka reagovanja u delu kulturne 
javnosti i štampe. Razlog je što su se među 65 odabranih autora našli i Matija 
Bećković, Gojko Đogo i Rajko Petrov Nogo, u tamošnjoj javnosti označeni i kao 
"veliki srpski ideolozi". Panoramu je pripremila prof. dr Bojana Stojanović 
Pantović, predavač na beogradskom i novosadskom univerzitetu.
Kako je došlo do objavljivanja ove knjige, Bojana Stojanović Pantović za naš 
list objašnjava:
- Knjiga je naručena još s proleća 2004. godine, na inicijativu Hrvatskog 
društva pisaca, koje je pokrenulo novu ediciju "Moderna poezija" u kojoj su, 
pored pojedinačnih pesničkih zbirki planirane i antologije, odnosno panorame sa 
prostora bivše Jugoslavije. Tokom rada i po predaji rukopisa, njen urednik 
Miloš Đurđević, a ni bilo ko od ljudi koji su bili članovi Kulturnog vijeća za 
knjigu pri Ministarstvu za kulturu Republike Hrvatske, nije uputio makar ni 
signal da su pojedini autori, kako je to naknadno izišlo na videlo, 
"nepoželjni". Meni je, naprotiv, kao autoru ovog sintetičkog projekta 
ostavljena u tom pogledu apsolutna sloboda, što je za svaku pohvalu. Pošto sam 
se opredelila da hrvatskom čitaocu ponudim svojevrsni presek svih različitih 
poetičkih tendencija i autora i autorki od raspada bivše Jugoslavije do danas 
(ukupno 65), dogovoreno je da se ona nazove panoramom, dakle nekom vrstom 
pregleda, s obzirom na dugogodišnji zastoj u komunikaciji između dve kulture i 
književnosti.
U tamošnjoj štampi izašao je veoma obiman intervju sa vama...
- Veoma mi je žao što je moj intervju dat novinaru "Večernjeg lista" Denisu 
Derku iskorišćen za unutar hrvatske političke i kulturne obračune i osobito 
napad na HDP, pri čemu se hrvatskoj javnosti agresivno nameće da je panorama, 
pre svega zbog uvršćivanja pesama Matije Bećkovića, Rajka Petrova Noga i Gojka 
Đoga, "četnička", odnosno "velikosrpska". Pri tom mene lično kao priređivača 
gotovo i da ne pominju, već se prema knjizi - bez ikakve prethodne relevantne 
stručne recepcije - dakle paušalno i zlonamerno, pojedini zvaničnici određuju 
kao da ju je sastavio neki debilasti Platonov rapsod, koji ne razume o čemu 
piše, već je nadahnut "velikosrpskom idejom".
Moram poručiti gospodinu Stjepanu Čuiću, predsedniku Društva hrvatskih 
književnika, da mi je draže da on ostane hrvatski nacionista, ali da knjigu 
ipak "prolista", pa možda iz nje nešto i nauči, nastavlja Bojana Stojanović 
Pantović. Kako bi izgledala antologija srpskog i bilo kojeg drugog pesništva, 
koja bi, kako on kaže, bila napravljena "prema hrvatskim kriterijima"? Sumnjam 
da bi u njoj uopšte i bilo srpskih pesnika. Kako ja nisam nikakav amater (neka 
se o tome pomenuti gospodin podrobnije raspita), a moja politička gledišta se 
ni u kom smislu ne poklapaju sa njegovim, ostaje mi da zaključim da poezija 
nije niti može biti ni četnička ni ustaška, već za nju važe neki drugi 
parametri o kojima sam podrobno pisala u predgovoru. Zaista, kako reče g. 
Čujić, i tu se slažemo, ni ja ne dozvoljavam da me neko na nedostojan način 
pravi budalom.