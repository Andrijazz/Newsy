> Izvor: matf
> Datum: 
> Rubrika: kultura
> Naslov: Juče održan okrugli sto "Identitet kao osnova tranzicije" u organizaciji 
> Članak:

Evropskog pokreta Srbije

Okrugli sto "Identitet kao osnova tranzicije", u organizaciji Evropskog pokreta 
Srbije i uz podršku Fondacije "Fridrih Ebert", održan je juče u Centru "Sava" 
uz učešće predstavnika različitih segmenata stvaralaštva i produkcije u 
kulturi. Na predložena pitanja organizatora sesije - o važnosti "razvoja i 
osnaživanja zdravog kulturnog identiteta nacije" u tranziciji, usporavanju i 
zaustavljanju reformi usled izgradnje anksioznih i ksenofobičnih kulturnih 
modela te čvrstom identitetu nacije i insistiranju na otvorenim kulturnim 
modelima kao dobrom polazištu za reformska odricanja - svoja izlaganja, između 
ostalih, prezentovali su i Borka Božović, direktorka beogradske galerije 
"Haos", Dragoslav Krnajski, zamenik predsednika ULUS-a, Duško Lopandić, 
direktor Direkcije za odnose sa Evropskom unijom saveznog MIP-a, Mirjana 
Detelić, viši naučni saradnik Balkanološkog instituta SANU, Miraš Martinović, 
književnik iz Herceg Novog, kao i Živorad Kovačević, predsednik Evropskog 
pokreta u Srbiji, dok su izlaganja pisaca Svetlane Velmar Janković i Mihajla 
Mihajlova, u njihovom odsustvu, pročitana tokom sesije.
Zanimljivo podsećanje na "crnu hroniku naše kulture" dao je Nebojša Bradić, 
direktor Beogradskog dramskog pozorišta, ređajući primere vekovne "opsesije 
tuđim" i "kulta našeg" za koje sve što se ne uklapa u umišljeni narodni, 
autentični identitet postaje izravna opasnost za nacionalni opstanak. "Šta da 
rade oni koji u sebi nose i 'naše' i 'tuđe' kao deo svog identiteta?" pitao je 
Bradić. Profesor Filološkog fakulteta u Beogradu, Ljubiša Rajić, svoje 
izlaganje počeo je mogućim definicijama identiteta, od Hobsa i Loka, preko 
Hjuma do Hegela i Marksa, odbacujući tezu koja je za organsko shvatanje nacije 
još uvek validna, a prema kojoj se identitet pojavljuje kao nepromenljiva 
datost. "Ne postoji karakteristika koja se može vezati samo za Srbe i ni za kog 
drugog", naglasio je Rajić. "Ista sapunska opera, ista odeća, igrica ili 
muzika, može se naći od Perua, preko Srbije do Indije i Japana, i to je ono što 
znatno više utiče na određenje pojedinačnih identiteta". O posledicama 
"dužničkog socijalizma" u kom su se narodi i narodnosti bivše SFRJ decenijama 
vežbali da ne rade i ne misle, govorio je slikar i pisac Mileta Prodanović. 
"Srbi su u tranzicionom periodu već dve stotine godina, i zbog toga je 
identitet ovde konfliktna kategorija", rekla je Branka Prpa, direktor 
Istorijskog arhiva Beograda, uz napomenu da se tim autora pri pisanju istorije 
dve stotine godina moderne srpske države suočio sa činjenicom da "mi nemamo 
istoriografiju" već "bele mrlje" koje se popunjavaju u skladu sa aktuelnim 
dnevnopolitičkim potrebama. "O kakvom identitetu možemo govoriti kad nam 
nedostaje osnovno znanje o sebi, mi smo zemlja bez enciklopedija, bez 
leksikona", zaključila je Prpa. Dušan Veličković, glavni urednik izdavačke kuće 
Aleksandrija pres, osporio je u svom izlaganju sintagmu "kulturni identitet", 
osim ukoliko se ene odnosi na identitet pojedinca. "Živimo u dobu 'patologije 
čiste savesti'" ocenio je Veličković i istakao da su se "bivši diktator i 
njegovi gangsteri" poslužili Aristotelovom distinkcijom smrtnosti i 
besmrtnosti. "Za sebe su obezbedili smrtnost, odnosno pojedinačne, lične priče, 
dok je narodu prepušteno da bude besmrtan, kao životinje koje prema Aristotelu 
besmrtnost nalaze u reproduktivnom lancu. To je naša bezlična, 'prokreativna' 
nacionalna besmrtnost, i to je razlog zbog kog smo i dalje u predistoriji 
individualizma", zaključio je Veličković.