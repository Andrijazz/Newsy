> Izvor: matf
> Datum: 
> Rubrika: kultura
> Naslov: Novi film oskarovca Majkla Mura 
> Članak:


Planiran za Kan 2004, ali i prikazivanje u SAD pre predsedničkih izbora 

LOS ANĐELES (Beta) - Američki reditelj Majkl Mur, poznat po kritikama na račun 
rata u Iraku, izjavio je da će njegov sledeći dokumentarni film biti o navodnim 
vezama između porodice američkog predsednika DŽordža Buša i vođe terorističke 
organizacije Al-kaide Osame bin Ladena.
Mur je na ovogodišnjoj dodeli Oskara američke Akademije za film dobio nagradu 
za najbolji dokumentarni film "Bonjling for Columbine".
Reditelj je u intervjuu za najnoviji broj lista "Dejli varajeti" izjavio da će 
budući film opisati mračne veze između Bušovog oca i porodice najtraženijeg 
čoveka na planeti, osumnjičenog za napad u SAD 11. septembra. Prema njegovim 
rečima, dokumentarac "Fahrenheit 911" će ostaviti otvoreno pitanje da li se 
porodica Bin Ladena obogatila zahvaljujući toj vezi.
Mur je na ceremoniji dodele Oskara optužio Buša mlađeg da je falsifikovao 
predsedničke izbore, aludirajući na ponovno prebrojavanje glasova u američkoj 
državi Florida.
"Film će se najpre odnositi na ono što se dogodilo u zemlji od 11. septembra i 
kako je Bušova administracija iskoristila taj tragičan događaj za propagiranje 
svoje politike", rekao je Mur. "Sigurno će se odnositi (film) i na odnose 
između Buša i Ladena", dodao je američki režiser.
Mur planira da prikaže film na Kanskom festivalu 2004. godine, kao i širom SAD 
pre narednih predsedničkih izbora u toj zemlji, gde su predviđeni iste godine.
Veze između porodica Buša i Bin Ladena trebalo bi da su pokrenute poslovnom 
saradnjom između bivšeg predsednika i Bin Ladenovog oca, Mohameda. Pošto je 
zaradio oko 300 miliona dolara, Osama je imao podršku američke obaveštajne 
službe CIA, koju je tada vodio Buš stariji, tokom rata protiv Rusa u 
Avganistanu, navodi list.