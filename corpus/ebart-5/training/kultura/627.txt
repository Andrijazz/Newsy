> Izvor: matf
> Datum: 
> Rubrika: kultura
> Naslov: Tribina "Značaj portala za kulturu" otvorila pitanja iz domena digitalizacije 
> Članak:

kulturnog stvaralaštva

Uloga i značaj portala za kulturu, između ostalog, je i u prevazilaženju podele 
na centar i periferiju unutar jedne kulturne sredine, ukidanju nacionalnih 
granica i stvaranju uslova za kulturnu kooperaciju na regionalnom i širem 
nivou. Osim toga, kao jedan od činilaca kulturnog delovanja u nekoj sredini, 
portali omogućavaju novi vid saradnje sa drugim medijima u distribuciji 
informacija, te je stoga i neophodno doneti jasnu nacionalnu strategiju razvoja 
u domenu kulture, uključujući tu i kulturu na internetu. Ovo su samo neka od 
razmatranih pitanja okruglog stola "Značaj portala za kulturu" odražanog u 
utorak u Gete institutu u okviru radionice "Kultura na internetu/Umrežavanje 
aktera iz oblasti kulture u Jugoistočnoj Evropi posredstvom specijalizovanih 
internet portala", na kome su pored predstavnika portala iz regiona učestvovali 
i predstavnici kulturnih institucija, vlasti, umetničkih grupa i umetnika, 
medija, net aktivisti...
U prilog tezi da je kultura sa internet portala obezbedila afirmaciju manjim, 
perifernim kulturama i njihovim umetnostima u svetskim razmerama, govorila je 
Gabrijela Gonči, moderator tribine, navodeći primer Češke, Mađarske i Poljske, 
čija umetnička produkcija je u poslednje vreme doživela da postane sastavni deo 
evropskih debata, u čemu su ključnu ulogu odigrali upravo internet sajtovi. To 
je, uostalom i normalno, imajući u vidu da je nekome ko želi da se upozna sa 
produkcijom udaljenog regiona teško doći do konkretnih umetničkih dela, prikaza 
ili štampe koja o njima govori. Upravo zato, smatra profesor Fakulteta dramskih 
umetnosti Milena Dragićević Šešić, bitno je da portale, kao kapije ulaza u svet 
svetske kulture kontrolišu njeni lokalni stvaraoci.
- Kad, na primer uđete na svetski reprezentativni sajt cultureinfo, videćete da 
je Srbija predstavljena onim što je jedan akter mogao da pronađe u virtuelnom 
svetu. Međutim pretenzije stvaranja regionalnih portala se suočavaju sa 
problemima nejednakih kapaciteta, pa tako u evropskim portalima su veoma 
marginalno prikazane neke zemlje poput Moldavije, Belorusije i nas samih, a na 
našim portalima uglavnom su zastupljeni događaji koji se dešavaju u gradovima 
koji su produkcioni centri kulture - ukazuje profesorka Šešić. Jedan od 
ključnih problema ona vidi u izostajanju partnerstva u mrežama koje stvaraju 
portale, te su u tom smislu inicijative poput ove regionalne radionice jako 
važne.
Učesnici diskusije dotakli su se i pitanja liberalizacije i cene interneta, 
kvaliteta ptt usluga koje danas, kako je navedeno, prosečnom konzumentu 
interneta u Srbiji gotovo da onemogućavaju dolazak do informacije. Takođe, 
pokrenuto je i pitanje budućeg finansiranja portala, čiji je rad danas zasnovan 
uglavnom na volonterskoj osnovi sa tri ili četiri stalno zaposlena radnika, a 
ukazano je i na to da će način marketinške promocije igrati veliku ulogu u 
budućnosti portala kulture, te da će oni morati da se reklamiraju i van 
interneta.