> Izvor: matf
> Datum: 
> Rubrika: kultura
> Naslov: KAPITALNO DELO ALEKSANDRA ZINOVJEVA
> Članak:


VODEĆI disident Rusije Aleksandar Zinovjev (na slici) autor četrdesetak romana 
i filozofskih rasprava,  upravo je u izdanju BIGZ objavio svoje kapitalno delo 
"Slom ruskog komunizma". U predgovoru našem izdanju napisao je da je istorijska 
sudbina Jugoslavije bila slična sudbini SSSR, a sudbina Srbije - sudbini 
Rusije. Izdavanje ove knjige na srpskom posebno mi je važno jer je moja lična 
sudbina kao pisca i sociologa bila tesno vezana sa sudbinom Srbije, piše 
Zinovjev.
A govoreći juče na konferenciji za novinare, Tiodor Rosić, glavni urednik BIGZ, 
je rekao da je ova knjiga pre svega jauk protiv individualnih i kolektivnih 
gušenja prava i slobode ljudi na čitavoj planeti. Književnik Predrag R. Dragić 
Kijuk je dodao da je ovo svakako jedno od najznačajnijih dela druge polovine 
20. i početka 21. veka koje na sveobuhvatan način analizira svetska društvena 
kretanja posle pada Berlinskog zida.