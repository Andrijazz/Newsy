> Izvor: matf
> Datum: 
> Rubrika: kultura
> Naslov: Pjer Bastien, deset godina kasnije, ponovo na Ring Ring festivalu
> Članak:


EKSKLUZIVNO

Pjer Bastien (Pierre Bastien), rođen 1953. u Parizu, bio je učesnik prvog 
beogradskog Ring Ring festivala, sad već davne 1996. Ovaj postdiplomac 
francuske književnosti Univerziteta Sorbona svoju karijeru je napravio baveći 
se izvođenjem muzike na mnogim duvačkim, žičanim i udaračkim instrumentima, 
kalio se svirajući sa predvodnicima francuske muzičke avangarde - pre svega 
Paskalom Komeladom (Pascal Comelade) - a proslavio se kada je rešio da napravi 
sopstveni orkestar. Za nekog drugog ovo bi značilo organizovanje audicija i 
biranje najprikladnijih ljudi za sopstvenu muzičku viziju - za Bastiena ovo je 
značilo bukvalno pravljenje orkestra od metalnog otpada i motora iščupanih iz 
starih gramofona i ventilatora. Njegov Mekanijum (Mecanium) danas se sastoji od 
nekoliko desetina jednostavnih robota koji sviraju kratke fraze na preko 
osamdeset instrumenata iz čitavog sveta. Bastien nije neki namrgođeni 
konceptualista, pa tako na svojim izdanjima i nastupima on aktivno učestvuje, 
svirajući uz ovaj orkestar. Ipak, taj nesvakidašnji "bend" mu je omogućio i 
ulazak u svet vizuelne umetnosti, pa je u poslednjh petnaestak godina 
učestvovao na više izložbi sa svojim instalacijama koje su uvek bile neka 
verzija Mecaniuma, kombinujući prostornu figuru i zvuk. Bastien je sarađivao i 
sa tako širokim rasponom muzičara i umetnika kao što su Robert Wyatt, Pierrick 
Sorin i Issey Miyake. Ove godine nastupiće na beogradskom Ring Ring festivalu 
(15. maja) sa svojim programom "Ćirilična muzika" (Musique Črilique).
 Za početak, možete li nam reći kako je postdiplomac francuske književnosti 
odlučio da postane muzičar? Da li je hobi prerastao u karijeru ili je to oduvek 
bio plan?
- Vaše pitanje me je podsetilo na prvi koncert na koji sam ikada otišao a da me 
na njega nisu odvukli roditelji: imao sam trinaest godina, a nastupao je 
Ti-Boun Voker (T-Bone Walker). Upravo ta noć odredila je moju budućnost. Nisam 
postao bluzer ali jesam uzeo te neobične zvuke, opuštene ritmove i bogate 
akorde u pokušaju da i sam stvorim tako očaravajuću atmosferu.
 Imate veliko iskustvo u džezu i improvizovanoj muzici, a oba ova pravca se 
tradicionalno veoma oslanjaju na izražajnost i humanistički pritup muzici. 
Međutim, orkestar koji ste osnovali i lično sagradili, Mekanijum, gotovo je 
potpuna antiteza ovim idejama. Mehanička preciznost i repetitivnost ovde 
trijumfuju nad spontanošću i izražajnošću. Kako je došlo do ovoga?
- Moguće je da ja imam veliko iskustvo kao slušalac, ne kao i izvođač. Nikada u 
životu nisam svirao džez. Kad sam u društvu muzičara koji improvizuju, ja se 
pretvaram da i sam improvizujem tako što pravim kolaže iz postojećih 
kompozicija. Pomalo sam sumnjičav prema naglašenoj liričnosti i romantizmu. S 
druge strane, moje mašine nikada nisu apsolutno precizne. One prave muziku 
primetno drugačiju od onoga što proizvode sprave koje možete kupiti u radnji, a 
koje je u laboratoriji dizajnirao neki inženjer u Japanu. Ako u njima već nema 
spontanosti, može se reći da se izražajnost pomalja iz same nesavršenosti mojih 
konstrukcija. Razlozi su moja ponešto sumnjiva konstruktorska veština kao i 
materijali koje koristim: mekano igračka za podizanje, gumeni prstenovi, 
životinjske kože u rezonatorma instrumenata ili drvo, kalabaš, konjska dlaka, 
trska, žice napravljene od creva...
 Muzika dvadesetog veka je u velikoj meri bila povezana sa matematičkim 
konceptima: ponavljanje i pravilnosti su zajedničke serijalizmu, minimalizmu, 
ali i savremenoj muzici didžejeva i muzičara koji koriste semplere. Koncept 
Mekanijuma se naizgled dobro uklapa u ovaj 'trend', osim što ga Vi svesno 
podrivate svirajući uživo uz svoj mehanički orkestar. Da li je u pitanju 
nekakav meta-muzički komentar ili stvari jednostavno zvuče bolje na ovaj način?
- Mehanički orkestar često svira "sam", bez mene, kada je deo izložbe u 
galeriji ili muzeju. Mada, u pravu ste: nikada nisam imao hrabrosti da snimim 
čitav album bez ikakvog "ljudskog" upliva. "Boite No. 7" je zamalo pa takav, 
ali i na njemu sam pomagao robotima tu i tamo. Ponekad je i moj doprinos 
naglašeno mehanički - ako nisam imao vremena da dovršim novu mašinu, ja sviram 
njen deo. U drugim situacijama, Mekanijum mi daje pratnju uz koju soliram, mada 
može biti i obrnuto: melodija koju ja sviram je samo izgovor da se robotima 
dopusti da odsviraju dugačku sekvencu a da utisak ne bude da se sve samo u 
beskraj ponavlja. Vidite, ja pokušavam da istražim sve načine na koje se moji 
izumi mogu upotrebiti sa glavnim ciljem da muzika bude sve drugo samo ne 
dosadna.
 Instrumenti u Vašem orkestru dolaze iz raznih regiona i perioda. Poređenja sa 
muzičarima koji koriste semplere da delove muzike izvuku iz originalnih 
konteksta i sklope ih u nove celine su prirodna. Ima li ovde i širih kulturnih 
konotacija ili meditacija - o rastu velikih gradova, migracijama, razvoju 
komunikacione tehnologije?
- Istina je. Mekanijum je direktan proizvod ovog sveta i ovog vremena. 
Poslednji roboti koje sam napravio su kombinacija ventilatora koji se koriste 
za hlađenje računarskih komponenti i hartije. Ventilatori čine da papir treperi 
i nežno se gužva, proizvodeći zvuk sam od sebe ili udarajući o bubnjeve ili 
gongove u nepredvidivom ritmu. Sve ovo je moguće zahvaljujući ogromnom broju 
ovih ventilatora koji nas danas okružuju. Ima određenog paradoksa u tome što 
moj trenutni rad treba videti kao proizvod kompjuterske ere iako u njemu nije 
prisutna elektronika.
 Mekanijum je impresivan vizuelno koliko i zvučno. Uprkos tome, da li ikada 
pomislite da bi turneje bile lakše kada biste koristili prenosni računar?
- Rastužilo bi me kad bih svoj rad morao da prikazujem kroz malo plastično telo 
svog laptop računara. Zašto bih onda uopšte dolazio? Zašto bi publika dolazila? 
Za sve bi bilo lakše da ja izdam DVD a vi ga kupite. Zapravo, deo savremene 
muzike se izvodi na takav način da nikada ne možete biti sigurni da li je 
muzičar pasivan ili aktivan tokom izvođenja. Ne mogu da kažem da ovo smatram 
najmanje dosadnim delom muzičke produkcije.
 Tokom prošle decenije uradili ste više instalacija koje su ispitivale suptilnu 
interakciju skulpture, pokreta i zvuka. Da li sebe danas vidite kao muzičara 
koji se pomalo bavi plastičnim umetnostima ili vizuelnog umetnika koji ume i da 
pravi muziku? Od čega se, uostalom, lakše živi?
- Ja tu ne vidim neku preteranu razliku. Publika pred kojom nastupam uglavnom 
nije sačinjena od isključivo gluvih ili slepih ljudi tako da je moj osećaj uvek 
da treba da ponudim i nešto da se čuje i nešto da se vidi. Tako da se 
posvećujem obema oblastima sa istom energijom. Mada, moram da priznam da se 
ipak više ponašam kao muzičar. Svaka sprava koju sam napravio, svaka zvučna 
skulptura je pravljena sa muzičkim ciljem: ili za snimanje ili za nastup. Moje 
instalacije se uvek fokusiraju na ideju da mehanički orkestar treba da svira. 
Vizuelni umetnik bi to uradio jednom u karijeri i onda sebi postavio druge 
ciljeve. Što se tiče preživljavanja, moram da kažem da su me 'umetničke' 
aktivnosti par puta uspešno spasle od bankrotstva.
 Pošto je ćirilica veoma značajna ljudima sa ovog podneblja, možete li nam reći 
nešto o projektu Musique Črillique?
- Kad smo Aleksej Ajgui i ja odlučili da se udružimo, mene je oduševila prava 
lavina ideja koju je on bio u stanju da odsvira na svojoj violini, a uz moje 
spravice. Meni su mnoge njegove ideje bukvalno zvučale čudno, a dolazile su iz 
tog nekog drugog sveta gde se ideje izražavaju drugačijim pismom. Dodajmo tome 
i da Aleksej nije baš najbolje govorio francuski u to vreme tako da su za njega 
violina, mašina ili truba bile osobe, ne predmeti. Šarm njegovog govornog i 
muzičkog jezika izbacio me je iz mog sopstvenog sveta i premestio u neki drugi.
 Već ste nastupali u Beogradu. Uspomene? Očekivanja?
- To je bilo davno... Pre deset godina? Tako nekako... Nadam se da se atmosfera 
nije previše promenila, jer je u to vreme publika bila puna entuzijazma. 
Srećom, mi smo stigli u Beograd dva dana pred nastup, jer inače ne bismo bili 
svesni neverovatno toplog prijema muzike na festivalu: publika je stalno 
tražila još. Svaki bend je morao da izvede dva, tri, četiri bisa! Moj 
prijatelj, saksofonista Bruno Meilije (Bruno Meillier) i ja proveli smo sate u 
hotelskoj sobi uvežbavajući nekoliko novih kompozicija kako bismo mogli da 
odgovorimo na taj entuzijazam. Te večeri kada smo svirali u Reksu, čudo se 
ponovilo. Da li smem da se nadam da ću doživeti još jednu takvu noć?
 Neka od vaših novih izdanja izašla su za Rephlex, britansku etiketu poznatiju 
po elektronskoj plesnoj muzici (doduše sa eksperimentalnim mirisom) nego po 
naklonosti 'tradicionalnijoj' avangardi. Kako je do ove saradnje došlo? Postoji 
li logična veza? Kako Vas je primila njihova publika? Kako je to biti na istoj 
etiketi sa izvođačima kao što su The Bug ili Luk Vajbert (Luke Vibert)?
- Ričard D. Džejms (Richard D. James), poznat kao Aphex Twin pozvao me je da 
izdajem za njegovu etiketu. Rekao bih da je tu najzaslužnija njegova ogromna 
otvorenost za muziku. On svakako tu vidi logičnu vezu. Kada bih ja morao da je 
tražim rekao bih: korišćenje zvučnog materijala koji sam sam napravio, lupovi, 
semplovi, nekonvencionalan način komponovanja muzike, kolaž, iznenađujući 
tonovi, boje i poliritmija. Oba albuma su dobro prošla. Što se tiče drugih 
izvođača sa Rephlexa, imao sam priliku da idem na turneju sa Lukom Vajbertom i 
Squarepusherom  i Grantom koji je nastupao kao DJ Rephlex, kao i sa samim Aphex 
Twinom. Oni su među najsimpatičnijim, najprijatnijim i najpametnijim ljudima 
koje poznajem.
 Uz Paskala Komelada i Žaka Berokala (Jac Berrocal) predstavljate veliki deo 
istorije francuske avangardne muzike. Vidite li neke muzičare za koje bi se 
moglo reći da grade na temeljima koje ste Vi postavili?
- Paskal ima više direktnih sledbenika nego Žak ili ja, uključujući japanski 
bend koji se zove The Pascals! Ali ja bih voleo da pomenem dvoje muzičara koji 
rade mnogo više nego što je uzimanje našeg rada za osnovu njihove muzike. Jedan 
je američki multiinstrumentalista i izumitelj instrumenata Frenk Pol (Frank 
Pahl) koga biste mogli da povežete sa mnom, Paskalom i Judžinom Čedbornom 
(Eugene Chadbourne). Ali već ta lista imena govori da Frenk ima svoj stil i 
fantastičan sopstveni muzički univerzum. Drugo ime je Coleen, francuska devojka 
koja muziku komponuje koristeći akustične instrumente i muzičke kutije, 
stvarajući repetitivne fraze koje zatim ukršta i sudara kreirajući predivne 
orkestre i suptilne atmosfere.