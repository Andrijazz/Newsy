> Izvor: matf
> Datum: 
> Rubrika: kultura
> Naslov: OKRUGLI STO GRADA TEATRA 
> Članak:


Razgovori o festivalima kao pozorišnoj berzi i o vrednovanju književnih nagrada 

Budva, avgusta 

U crkvi Santa Marija in Punta, u toku trajanja Grada teatra, održan je okrugli 
sto "Festivali kao pozorišna berza". Učestvovali su direktori festivala iz 
bivše SFRJ, Damir Domitrović-Kos (Eks Ponto-Ljubljana), Gordana Vnuk 
(Eurokaz-Zagreb), Nenad Prokić (BITEF), Ilko Stefanovski (Ohridsko leto), 
Mirjana Maslovar (Grad teatar), zatim glumac Niko Goršič iz Ljubljane, 
Branislav Mićunović, umetnički direktor CNP, Janko Ljumović, producent iz 
Podgorice i Jasen Boko, pozorišni kritičar iz Sarajeva. 

Nenad Prokić je naglasio tridesetsedmogodišnje trajanje BITEF-a. 

- BITEF je opstao i posle pada Berlinskog zida zato što je imao čvrstu 
koncepciju od koje nikada nije odustajao. Na BITEF-u zapadnjaci su mogli da 
vide predstave sa Istoka i obratno. Osnivač je Skupština grada Beograda, a 
finansira se iz više izvora, od vlada i nevladinih organizacija, odakle dolaze 
pozorišne predstave, zatim iz budžeta Skupštine grada Beograda, Ministarstva 
kulture Srbije i brojnih sponzora. Naš festival se na svetskoj lestvici nalazi 
među četiri vodeća festivala. BITEF se nikada nije svađao sa svetom i zato je 
opstao - dodao je Prokić. 

Novi teatar 

Gordana Vnuk je kazala da Eurokaz traje 17 godina. 

- Eurokaz se bavi novom dramaturgijom, novim teatrom, kako evropskim tako i 
teatrima iz Kolumbije, Argentine, Afrike, Indije. Imali smo i šokirajuće 
predstave za gledalište, kada su glumci na sceni krvarili. 

Kada su to videle gradske vlasti Zagreba, zapretile su nam, da za takve 
"gluposti" neće ubuduće davati novac - kazala je Vnuk. 

Ljubljanski Eks Ponto i dalje želi da povezuje pozorišta sa prostora bivše 
Jugoslavije. 

- Eks Ponto je nastao pre desetak godina iz želje da zadovolji potrebe mlađih 
ljudi za novim teatarskim, muzičkim i likovnim tendencijama. Zato ulazimo u 
koprodukcije sa ostalim festivalima sa prostora bivše zajednice - kazao je 
Damir Domitrović-Kos. 

Ilko Stefanovski je govorio o Ohridskom letu. 

- Na prošlogodišnjem bilo je svega 8 pozorišnih predstava od 35 programa, a ove 
od 73 programa 22 su pozorišne predstave. 

Mirjana Maslovar, direktor Grada teatra, kazala je: 

- Ove godine pristupili smo stvaranju nove koncepcije da Grad teatar postane 
kulturno relevantan i prepoznatljiv, da bude tržišno orijentisan. U osnovi 
ostaje multimedijalna koncepcija. U prethodnih 16 festivala Grada teatra nisam 
prepoznala njegovu blistavost. Tih šesnaest godina su bile bez jasne 
koncepcije, što je bio rezultat prošlogodišnjeg urušavanja festivala. Počivao 
je na milionskom budžetu Republike i opštine. Sada se finansira iz opštinskog 
budžeta. To je bilo političko mecenarstvo - dodala je ona. 

Da li je prošle godine, na Šesnaestom festivalu Grad teatar, međunarodna 
književna nagrada "Stefan Mitrov Ljubiša" poslednji put uručena? Na ovo pitanje 
za okruglim stolom Grada teatra "O književnim nagradama i o njihovom 
vrednovanju" pokušali su da odgovore: Aleksandar Jerkov, prvi predsednik žirija 
ove ugledne međunarodne nagrade, Sreten Ugričić, upravnik Narodne biblioteke 
Srbije, Nedžad Ibrahimović, književni teoretičar i predsednik žirija nagrade 
"Meša Selimović" u Tuzli, Božo Koprivica, književnik i član žirija NIN-ove 
nagrade, Aleksandar Bečanović i Balša Brković, književnici iz Podgorice. 

Mirjana Maslovar, direktor Grada teatra je ukazala na činjenicu da proces 
vrednovanja književnih nagrada podrazumeva mnogo više od prakse svečanog 
uručivanja. 

Književne nagrade su političke 

- Odvajkada dodeljivanje književnih nagrada je izazivalo sporove, pa i 
incidente. Nema te nagrade koja je dodeljena, a da nije postavljeno pitanje 
zašto on, a ne neko drugi nije dobio tu nagradu - kazao je Jerkov, a onda dodao 
da nagrade društvo propisuje kako bi lakše manipulisalo nagrađenima. 

- Ne znam da li je neka nagrada u svetu ukinuta, a ovde u Crnoj Gori ne 
dodeljuju Njegoševu nagradu, a sada se dovodi u pitanje dodeljivanje i ugledne 
nagrade "Stefan Mitrov Ljubiša". Moje je mišljenje da bi se ona morala dodeliti 
- dodao je Jerkov. 

Nedžad Ibrahimović smatra da su književne nagrade političke. 

- U tome ne vidim nikakvo zlo. Osnovni problem nagrada na ovim raspolućenim 
prostorima jeste u tome što ne odražavaju ništa sem dnevne politike i to one 
najprimitivnije kojoj je jedini cilj da se dobiju izbori - kazao je 
Ibrahimović. 

Za Sretena Ugričića neophodno je precizno formulisati odrednice dodeljivanja 
nagrade "Stefan Mitrov Ljubiša". Dati precizne kriterijume koji bi bili vrlo 
jasni, precizni i nedvosmisleni. 

Božo Koprivica je rekao da se u Srbiji godišnje dodeli oko 370 književnih 
nagrada, tako da neki od pisaca dobije i po njih nekoliko. 

- Postoje dobri i loši pisci. Danilo Kiš, iako je bio kandidat za dodelu 
Njegoševe nagrade, nije je dobio uz obrazloženje žirija da je još "mlad", a 
umro je te godine - rekao je Koprivica. 

Balša Brković je kazao da je u Crnoj Gori partitokratska svest u narodu i ona 
je opasna. 

- O svemu se ovde ljudi izjašnjavaju kao članovi pojedinih partija, pa smo 
imali razne žirije, koji su konstituisani po paritetu političkih partija - 
rekao je on. 

On se založio da se ubuduće Ljubišina nagrada dodeljuje piscima sa prostora 
Srbije, Crne Gore, Bosne i Hercegovine i Hrvatske gde se govori jednim jezikom 
- srpskim. Međutim, njena internacionalizacija je takođe dobar koncept, dodao 
je Brković. 

Uzimajući još jednom reč Aleksandar Jerkov je kazao da se Ljubišina nagrada 
može dodeljivati po najrazličitijim osnovama, a najgore bi bilo da se ona ne 
dodeli. 

- Ona je internacionalizovana. Dodeljena je Đerđu Konradu i Ronaldu Harvudu, 
iako lično nisam zadovoljan načinom na koji je to urađeno - dodao je on.