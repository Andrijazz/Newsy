> Izvor: matf
> Datum: 
> Rubrika: kultura
> Naslov: odlazak arhitekte Ralfa Erskina
> Članak:


Slobodan Maldini

Najznačajniji britanski savremeni ekspresionista, anglo-švedski arhitekt, Ralf 
Erskin, ostaće zabeležen u svetskom arhitektonskom panteonu kao projektant 
humanih "lonj cost" naselja i objekata koje je gradio u hladnim, klimatski 
ekstremnim sredinama.
Rođen 1914. godine u Londonu, diplomirao je arhitekturu na Regent Street 
Polytechnic 1938, a već sledeće godine, u zoru Drugog svetskog rata emigrira u 
Švedsku. Aktivna pozitivna socijalna politika ove države inspiriše ga da kao 
pacifista i humanista na najbolji način razvija svoje ideje o humanoj i 
socijalnoj arhitekturi. Tu, u periodu rata, završava i druge studije 
arhitekture na Švedskoj kraljevskoj akademiji umetnosti u Stokholmu.
Karijeru i reputaciju Ralf Erskin gradi u Švedskoj, gde, krajem 40-tih godina 
podiže svoja prva naselja: Gyttrop (1945-1955) i Hammarby (1947-1961). U mestu 
Solangen gradi sopstvenu kolibu, u želji da živi i radi u prirodnom okruženju. 
Prirodi će se vratiti i 1963, kada svoj arhitektonski studio smešta na ostrvo 
Rojal ajsland, gde provodi veliki deo svog života na čuvenoj "Veroni", 
ukotvljenoj kući na vodi.
Kasnije projektuje stambene zajednice Kiruna (1961) i Tibro (1959-1967), veći 
broj industrijskih objekata, a radi i arhitektonske studije za arktičke uslove.
Međunarodnu reputaciju, Erskin je stekao tek sedamdesetih godina projektom 
stambenog naselja Biker u Njukaslu, na severu Engleske. U središte naselja 
postavio je svoj arhitektonski biro kako bi direktno mogao da prati reakcije 
stanara.
Zbog značajnog iskustva gradnje u hladnim klimatskim uslovima, Erskina početkom 
sedamdesetih pozivaju u Kanadu, gde tri godine radi na podizanju grada u 
Resolute Bay, North-Njest Territories.
Erskin postaje poznata ličnost u svetskoj arhitekturi, cenjen zbog snage formi 
koje je kreirao, svojih neuobičajenih rešenja problema i ličnih odgovora na 
zahteve pejzaža i klime sredine u kojoj je projektovao. Posebno su značajni 
njegovi upravni i trgovinski objekti koje je projektovao u Skandinaviji i 
Velikoj Britaniji.
Godine 1987. dobio je najveće britansko arhitektonsko priznanje, Kraljevsku 
zlatnu medalju, RIBA.
Poslednjih godina 20. veka, Erskin eksperimentiše sa arhitektonskim sredinama 
gradeći objekte koji su klimatski u potpunosti kontrolisani, kao na poslovnoj 
zgradi "Larson" u Hamersmitu i tornju u Getenburgu.  
"Arhitektura", jednom prilikom je napisao, "poput drške sekire, mora divno i 
precizno da simbolizuje razloge neophodnosti svog postojanja. Pronicanje i 
iskrenost, reći će nam koji su razlozi pravi."