> Izvor: matf
> Datum: 
> Rubrika: kultura
> Naslov: NOVO U KNJIŽARSKIM IZLOZIMA 
> Članak:


Monografija Velibora Berka Savića. - Zoran Milić "Iz starih spisa". - Knjige 
Vladete Vučkovića i Gorana Novakovića 
  
U Valjevu je objavljeno kapitalno delo - monografija o znamenitoj srpskoj 
porodici Nenadović, čini se najznačajnijoj knjizi povodom obeležavanja 200. 
godišnjice srpske državnosti. Pisac knjige "Nenadovići" je ugledni valjevski 
pravnik i istoričar Velibor Berko Savić (1930), inače pisac dragocenih dela kao 
što su trotomna knjiga dokumenata "Karađorđe", "Spomenica o vojvodi Živojinu 
Mišiću", monografija "Karađorđevići", spomenice o Ljubomiru P. Nenadoviću, o 
Milovanu Glišiću, o Desanki Maksimović...

Velibor Berko Savić, jedan od najprilježnijih istraživača srpske prošlosti koji 
živi i radi u takozvanoj unutrašnjosti Srbije, zaorao je duboku brazdu iz koje 
blagodeti crpe mnogobrojni istraživači zbivanja i događaja u srpskoj kulturi i 
nauci, naročito 19. veka. Ova knjiga na više od sedam stotina strana, bogato 
ilustrovana, govori o životu i delu oborkneza Alekse, Prote, Jakova, Sime, 
Jevrema, kneginje Perside, pa sve do savremenika loze Nenadović kao što su 
kostimograf Ružica Nenadović-Sokolić ili dramski umetnik Đorđe Nenadović. Reč 
je o jednoj od retkih dugovečnih srpskih porodica koje su dale srpskoj 
politici, kulturi i nauci ugledne poslenike - jednog oborkneza, četiri vojvode, 
jednog mitropolita, jednu kneginju...

Samo strasnici svoga posla mogu napisati jednu ovakvu monografsku knjigu, i ne 
samo je napisati već je i objaviti o svom trošku, a na polzu svom nezahvalnom 
rodu. A Velibor Berko Savić, čini se, pisao je svoje životno delo više od dve 
decenije mukotrpnog istraživanja. Naravno, pored petnaestak knjiga, jedina 
nagrada mu je svojevremeno dodeljena to je Vukova nagrada.

Zbornik za endokrinologe

Internista - endokrinolog prof. Snežana Đurica, sa saradnicima, objavila je 
monografiju "Normalne i patološki promenjene paratireoidne žlezde" (izdavač 
Medicinski fakultet Univerziteta u Beogradu). Reč je o dragocenoj knjizi 
namenjenoj lekarima (opšte prakse, internistima, endokrinolozima, 
reumatolozima, ortopedima, pedijatrima, hirurzima, studentima...), ali i 
bolesnicima koji imaju nevolje sa bolestima žlezda kojih je u ovim savremenim 
vremenima sve više. (Urednik knjige je prof. dr Snežana Đurica, a saradnici B. 
Ajdinović, A. Diklić, N. Dimković, Đ. Kerimović-Morina, N. Majkić-Singh i N. 
Marković.)

Poznati pesnik Zoran Milić (1940) objavio je kod "Gutenbergove galaksije" 
knjigu poetskih zapisa "Iz starih spisa". Nastajala nakon putovanja na Atos i 
Hilandar, Milićeva knjiga je pisana iz srca. On je beležio svoje refleksije o 
svetogorskoj stazi, atonskim svitanjima, sazvežđima, Savinom bunaru, 
hilandarskim zvonima, službi u Hilandaru, monaškoj trpezi, ali i o spisima 
bogotražitelja, Domentijanovom obraćanju Bogu... I sve to je, kao daroviti 
crtač, opisao samo njemu svojstvenim crtežom. Tako je ova knjiga izuzetan sklad 
srca i oka.

Od rapsodije do epitafa

U biblioteci "Nova" Slobodan Mašić je objavio knjigu "Od rapsodije do epitafa" 
Vladete Vučkovića (1923, Subotinac kod Aleksinca). Ovo je, kako sam pisac kaže, 
emigrantska rapsodija koju je napisao doktor matematičkih nauka, univerzitetski 
profesor koji je 1963. godine emigrirao u Sjedinjene Američke Države, ali je, 
pored niza rasprava iz matematike i logike, objavio i pet zbirki pesama. U 
predgovoru Nikola Milenković zapisuje i ovu opasku: "Sumanutu knjigu piše 
mahnit čovek, a ko će ako ne mahnit mahnitoga pod ruku uzeti!"

Mašić je objavio u još jednoj njegovoj znamenitoj biblioteci ("Ogledalo") 
knjigu Gorana Novakovića (1962), prevodioca - germaniste, ali i pesnika, 
urednika "Bečkog glasnika" koji izlazi na srpskom jeziku u Beču, knjigu priča 
"O sunovratima".