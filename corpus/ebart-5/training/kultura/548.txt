> Izvor: matf
> Datum: 
> Rubrika: kultura
> Naslov: Renomirani evropski orguljaši iz Italije, Češke, Danske, Slovenije i Belgije, 
> Članak:

među kojima je posebna zvezda svetski priznati izvođač i pedagog Italijan 
Lorenco Gijelmi, učestvovaće na Međunarodnom festivalu "Dani orgulja" (Dies 
Organorum), koji će svečano biti otvoren u Beogradu večeras, na Svetski dan 
muzike.
Osim Gijelmija, čijim će koncertom početi šesti festival orgulja, u 
organizaciji Kulturnog centra Beograda do 30. juna nastupiće u crkvi Blažene 
Djevice Marije i Pavel Kohout iz Češke (23. jun), Daniel Brun iz Danske (24. 
jun), Dalibor Miklavčič iz Slovenije (27. jun), Vanes Vanderhoven iz Belgije 
(29. jun), kao i mladi domaći orguljaši, polaznici Letnje škole orgulja, koji 
će nastupiti 30. juna. Vestibil Katedrale Blažene Djevice Marije ispuniće 
barokna muzika Baha, Bukstehude, Svelinka, ali i savremene kompozicije Perta, 
Alana, Litaiza, Ebena... Orguljaši će svirati i dela kompozitora iz svoje 
zemlje koja se inače retko čuju, kao što su Joris Vendin, Johan Jongen, Hugo 
Vorišek... pa će njihovi koncerti biti zanimljiv muzički vremeplov od 16. veka 
do danas.
Italijanski orguljaš Gijelmi, profesor orgulja, klavičembala i muzike na 
Internacionalnoj muzičkoj akademiji u Milanu, podržavao je festival "Dani 
orgulja" još od osnivanja, ali zbog velike zauzetosti ranije nije uspeo da dođe 
u Beograd. Festival su pomogli Skupština grada Beograda, Italijanski institut 
za kulturu i Informatika. Seecult.org