> Izvor: matf
> Datum: 
> Rubrika: kultura
> Naslov: RAZGOVOR ZA "POLITIKU": ZDRAVKO ŠOTRA, REDITELj
> Članak:


Za Sremca je karakteristično da je pisao priče koje su pogodne za scenske 
adaptacije

Novi domaći film "Ivkova slava", scenariste i reditelja Zdravka Šotre, 
premijerno će biti prikazan 3. novembra u Centru "Sava".

Šotrin decenijski rad na filmu i televiziji rezultirao je ostvarenjima kojih je 
čak sedamdeset. Mnogobrojne televizijske drame, serije i dvanaest filmova čine 
opus Zdravka Šotre, autora "Zone Zamfirove", najgledanijeg filma ovdašnje 
kinematografije od raspada SFR Jugoslavije. "Ivkova slava" je snimljena za šest 
nedelja na lokacijama u Beogradu, Nišu, Valjevu, Svilajncu i Pirotu, u 
produkciji "Kobra filma", "Medžik boksa" i RTV Pink, a radi se i istoimena 
televizijska serija.

U godini kada se slavi 150 godina od rođenja Stevana Sremca, pružate nam još 
jednu ekranizaciju njegovog dela. Šta Vas vezuje za ovog pisca?

- Vrlo sam vezan za Sremca, kao i svi oni koji su ga zavoleli i rado čitali još 
od školske lektire. Mimo toga što je dobar pisac, za njega je karakteristično 
da je pisao priče koje su pogodne za scenske adaptacije. To je ono što mene 
profesionalno privlači, jer ima materijala sa kojim se može manipulisati.

Zašto tek sada Sremac doživljava novu slavu i tek treću ekranizaciju?

- Sremac je pomalo zaboravljen kao pisac. Kada sam hteo da adaptiram "Zonu" 
nisam mogao da nađem njegova dela u knjižarama. Posle filma, mnogi izdavači su 
je štampali, a sada čujem da doštampavaju i "Ivkovu slavu". Mi smo narod koji 
se jedno vreme stideo svoje biti i suštine. Skloni smo preterivanju i 
distanciranju od ličnog mentaliteta, pri čemu mnogo jurimo Zapad. Zaboravljamo 
naše autentične vrednosti. To vam je kao sa glumcima ili piscima koji počasti 
dožive tek na samrti. Ako želimo u Evropu, onda ne smemo da se pretvaramo. Oni 
nas žele ovakve kakvi jesmo, samo malo poboljšane. Konkretno, svet voli one 
autentične filmove koji se bave izvornim elementima prostora sa koga dolaze. 
Trebalo bi da učimo od velikih naroda i da cenimo vrednosti koje imamo.

Koliko je bilo intervencija u adaptaciji pripovetke, dorađivanja ili menjanja 
osnovnog Sremčevog teksta?

- Morao sam da intervenišem, inače bi ovo bila statična priča o proslavljanju 
slave. Pokušao sam da dam jedan društveno-istorijski kontekst, jer je to vreme 
nakon oslobođenja od Turaka, atmosfera povećane živosti naroda, period kada u 
Srbiju dolaze železnica i telefon. Sve te okolnosti sam koristio, proširio 
osnovnu priču i dopisao niz scena, dajući sebi slobodu, jer sam se dosta 
zbližio sa Sremcem i ostao u njegovom duhu.

U "Ivkovoj slavi", kao i u "Zoni Zamfirovoj" jedan od ključnih narativnih 
likova je lik Stevana Sremca. Odakle to poigravanje?

- Pošto je u pitanju pripovetka, održao sam stil pripovedanja. Lik Sremca u 
filmu zbog toga što je on objavio "Ivkovu slavu" i zbog nje ima probleme. 
Istorijski je poznato da ga je Kalča tužio. U njegovo vreme ljudi su se 
prepoznavali u tim delima, iako je menjao neka imena. Na tome sam bazirao 
početak filma. On pripoveda, a na kraju traži neko pomirenje sa svojim 
junacima, jer je i sam napisao sentimentalno ishodište priče.

Važite za reditelja koji vrlo brzo snima. Šta je posledica toga - iskustvo ili 
neophodna priprema pred projekat?

Sve to zajedno. Posedujem višedecenijsko iskustvo. Ceo jedan radni vek sam 
proveo radeći na televiziji, a ovo mi je dvanaesti film. Imam običaj da se 
dobro pripremim, i često vršim presiju nad ekipom da radi efikasnije. Moji 
saradnici često misle da nećemo ostvariti koherentnu celinu, pošto radim na 
preskoke. Na kraju se sve sklopi u celinu, jer pre početka snimanja, sve 
pripremim, o svemu vodim računa i ne stvaram film u montaži. Tu ga samo 
sklapam, a već odavno sam ga napravio u glavi.

Kao i obično okupljate "krem" ovdašnjeg glumišta? Kako ih pridobijate?

- Kada glumac ima dobru materiju kao što je Sremčeva priča u kojoj su formirani 
radnja i likovi, svi žele da igraju, a neki su insistirali da se pojave kao 
gosti. Film obiluje odličnim kreacijama, jer se na snimanju stvorila jedna 
izuzetna atmosfera koja proizlazi iz toga što svi znaju šta rade i veruju u to. 
To mi se dešavalo nekoliko puta u karijeri.