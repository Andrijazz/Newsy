> Izvor: matf
> Datum: 
> Rubrika: kultura
> Naslov: Orhan Pamuk, jedan od najznačajnijih savremenih turskih i svetskih pisaca, na 
> Članak:

poziv svog srpskog izdavača "Geopoetike", dolazi u Beograd 16. maja. 
"Geopoetika" je kao uvod u susret sa Pamukom objavila njegov, po oceni kritike, 
najbolji roman - "Zovem se Crveno". Radnja ovog romana odvija se u Istanbulu 
tokom devet dana 1591. godine. Sultan tajno naručuje knjigu koju u njegovu 
slavu treba da iluminiraju najbolji umetnici tog doba - na evropski način. 
Međutim, u vremenu nasilnog fundamentalizma, ovo je opasan posao. Kroz ovu 
priču, međutim, Pamuk je progovorio o sukobu konzervativnih i modernih snaga, i 
suptilno je pokazao izvor svih fundamentalizama. Knjiga, međutim, svojom 
tematikom i širinom nadilazi okvire politike i istorije.
Najtiražnija literarna zvezda i najcenjeniji pisac u Turskoj prošle godine je 
prolazio kroz težak životni period. Posle jednog intervjua koji je dao u 
Švajcarskoj, u kome je otvoreno pričao o najbolnijoj temi turske istorije, 
masakru nad Kurdima i Jermenima na početku 20. veka, Pamuk se suočio sa 
optužbama zvanične Turske, a i velikog dela javnog mnjenja. Pretnje sudom, pa i 
dugogodišnjom robijom, naišle su na hitru i veliku osudu sa Zapada, pa je Pamuk 
oslobođen "krivice", ali ne i pretnji militantnih sunarodnika. Pamuk se na neko 
vreme sklonio na Zapad, gde je u znak podrške, u to vreme, na Frankfurtskom 
sajmu knjiga dobio i prestižnu Nagradu za mir.
Naravno, njegovo mišljenje ne bi imalo takav odjek da nije bilo njegovih 
knjiga, devet od 1982, kada je objavio prvi roman "Dževdet - beg i njegovi 
sinovi". Od tog prvog, za koji je dobio nagradu "Orhana Kemal", ređali su se 
"Tiha kuća", "Bela tvrđava", koja ga je proslavila u svetu, "Crna knjiga", 
"Novi život", a 1998. objavljuje "Zovem se Crveno", za koji dobija Impak 
Dablin. Objavio je i roman "Sneg", a 2003. nezaobilazni klasični bedeker 
"Istanbul: uspomene i grad".
"Geopoetika" je do sada objavila i romane "Bela tvrđava" i "Novi život", a 
njegov prevodilac Ivan Panović dobio je 2004. godine nagradu Miloš Đurić za 
prevod romana "Novi život".