> Izvor: matf
> Datum: 
> Rubrika: kultura
> Naslov: veliki ekran
> Članak:


Piše: Milan Vlajčić filmski kritičar

"Mletački trgovac" reditelja Majkla Radforda

Deluje gotovo neverovatno, ali Šekspirova drama "Mletački trgovac" tek sada 
prvi put, kad je reč o zvučnom filmu, dobija svoju ekranizaciju. Bilo je 
razloga za ovo snebivanje, pošto u njoj   stratforski genije dotiče osetljivo 
pitanje antisemitizma. Engleski reditelj i pisac scenarija Majkl Radford u 
filmu "Mletački trgovac" (god. proizvodnje 2004, trajanje l38 min.) pažljivo je 
prostudirao izvorni tekst i nije ga zbunilo što se ova drama u Šekspirovom 
kanonu svrstava u komedije. Za njega nije bilo sumnje da je Šekspir oblikovao 
glavnog junaka po dugovekovnom stereotipu o jevrejskim lihvarima. Nimalo čudno, 
jer pisac nikad nije kročio na evropsko kopno, pa je tek posredno nešto znao o 
Veneciji, danskom dvoru i francuskim kraljevima. Radford je u prologu 
Šekspirove drame pronašao napomenu da su Jevreji l586. godine u Veneciji bili 
saterani u ono što se u novije vreme nazivalo getom, da nisu smeli da izlaze 
posle sumraka, da su lihvari bili omraženi, premda se bez njih nije mogao 
zamisliti uspon Mletačke republike. 
Naglasak je zbog toga pomeren na ličnu tragediju mletačkog zajmodavca Šajloka. 
Na početku filma vidimo kako u jednom  ispadu mržnje pema Jevrejima ugledni 
Mlečanin Antonio pljune, na mostu Rialto, Šajloka pred mnoštvom očevidaca, da 
bi, nešto kasnije od istog prezrenog sugrađanina pozajmio novac neophodan 
njegovom prijatelju Basaniju za prošnju lepe Porcije. Šajlok na veliki pritisak 
pristaje pod svojim uslovom (funta  mesa u slučaju nemogućnosti vraćanja duga). 
Vezanost dvojice prijatelja, Basanija i Antonija, ima erotsku komponentu, koju 
su Džeremi Ajrons i Džozef Fajns diskretno nagovestili. Snimljen na kanalima i 
pjacetama Venecije u mračnoj atmosferi obostranih etničkih netrpeljivosti, 
Radfordov film je prigušio komičke tonove, dajući uz pomoć vrhunskog glumačkog 
ostvarenja Ala Paćina (Šajlok) unutrašnju dramu naslovnog junaka. Time je 
Šekspirova drama u ovom vizuelnom prikazu dobila punu uverljivost i vizuelnu 
upečatljivost.

