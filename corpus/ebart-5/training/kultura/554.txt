> Izvor: matf
> Datum: 
> Rubrika: kultura
> Naslov: MONOGRAFIJA "PISAC I SAMOUBISTVO" - PRIVATNO DELO O JEDNOM OD NAJDRAMATIČNIJIH 
> Članak:

PROBLEMA STVARANjA iz pera ruskog bestseler pisca

Branislav Đorđević

Čovekovo stvaralaštvo je na izvestan način svetogrdno, jer  Tvorac je samo 
jedan, a zemaljski tvorci su uzurpatori 
koji uzimaju na sebe prerogative Više Sile. To se pre svega odnosi na pisce 
koji stvaraju sopstveni kosmos. Što je pisac talentovaniji, to je njegova 
papirnata vasiona istinitija i životnija. Ali pisac nije Bog, i breme koje na 
sebe tovari, ponekad izgleda preveliko

TREĆI pokušaj bio je koban: u zoru ona je deci pripremila doručak, čvrsto 
zatvorila vrata i prozore, i gurnula glavu u rernu. Moguće je da se nadala da 
će je spasti - u svakom slučaju, ostavila je poruku s molbom da pozovu njenog 
lekara."
Reč je o pesnikinji Silviji Plat (1932-1963), koja je prve stihove objavila u 
osmoj godini kao devojčica vunderkind i bila velika nada američke književnosti. 
Nažalost, oduzela je sebi život i našla mesto u jednom od poglavlja 
monumentalne monografije gruzijsko-ruskog pisca Grigorija Čhartišvilija "Pisac 
i samoubistvo", koju je objavila beogradska "Informatika".
Ovaj autor, svetski poznat pod pseudonimom Boris Akunjin, obimnu knjigu, na 
više od 600 strana, posvetio je istraživanju jednog od najdramatičnijih 
problema čovečanstva - fenomenu samoubistva. Čhartišvili za svoje delo kaže da 
ono nije književno-teorijsko istraživanje, već esej, to jest isključivo 
privatno delo, koje ni na koji način ne nastoji da zauzme mesto prvog ruskog 
obimnog rada iz suicidologije.
Književnici su uzeti kao izdvojen primer homosapijensa, prilično kompaktan, lak 
za identifikovanje, a uz to, najzgodniji za proučavanje. Uopšte, ovo nije 
knjiga o piscu-samoubici, već o čoveku-samoubici. Od običnog čoveka, rezonuje 
Čhartišvili, pisac se razlikuje time što zbog svoje egzibicionističke profesije 
izlaže dušu na opšte posmatranje, te znamo "šta je unutra". Pisac najbolje 
razume motive svojih postupaka i, u svakom slučaju, ume najbolje da ih 
verbalizuje. Ako književnik izvrši samoubistvo, obično ne moramo da lupamo 
glavu oko toga zašto je izvršio taj postupak: pisac unapred daje odgovor, ili 
direktno (pismom, beleškom u dnevniku, oproštajnom pesmom), ili indirektno - 
svojim delom, pa čak i samim svojim životom. 
U ovoj debeloj knjizi, sve od Homera i njegovih vremena, obuhvaćen je čitav 
svet, sve civilizacije i kulture. Monografija donosi tri velike celine: "Čovek 
i samoubistvo", "Pisac i samoubistvo" i "Enciklopediju literaturicida", deo 
knjige sa 350 biografskih odrednica o piscima koji su dobrovoljno napustili 
život. Za srpsko izdanje, Jovan Pejčić dodao je u "Enciklopediju" još 13 
odrednica o srpskim piscima-samoubicama. 
Čhartišvili postavlja sebi i nama jasno pitanje: "Da li je samoubistvo 
dopustivo, nije li ono kršenje pravila časne igre u kojoj učestvuju svi živi"? 
Ljudi stvaralačkih profesija, reći će autor na početku, spadaju u takozvanu 
grupu visokog suicidalnog rizika. To se objašnjava ogoljenošću nerava, 
naročitom emocionalnom nezaštićenošću, a uz to - opasnom bogohulnošću zanata 
koji su odabrali. Čovekovo stvaralaštvo je na izvestan način svetogrdno, jer sa 
stanovišta većine religija, Tvorac je samo jedan, a zemaljski tvorci su - 
uzurpatori koji uzimaju na sebe prerogative Više Sile. To se pre svega odnosi 
upravo na pisce koji stvaraju sopstveni kosmos. Što je pisac talentovaniji, to 
je njegova papirnata vasiona istinitija i životnija. Ali pisac nije Bog, i 
breme koje na sebe tovari, ponekad izgleda preveliko.
Magnetski privlačno piše Čhartišvili i od prvog poglavalja vodi nas na 
zaluđujuće istorijsko putovanje koje osvetljava suštinu čovekovu. Citat koji 
otvara poglavlje "Istorija problema" pripada Sartru koji kaže: "Razlika između 
čoveka i životinje jeste u tome što čovek može život da okonča samoubistvom." I 
zaista, čovek je veoma davno naučio da sebe života lišava svesno, namerno i 
brzo - mnogo pre pronalaska točka i osvajanja vatre. 
U antičkom društvu stav prema suicidu kretao se od tolerancije, u pojedinim 
slučajevima čak i podsticanja, do zakonski utvrđene zabrane u poznoj Rimskoj 
imperiji. Državnici stare Grčke samo u nekim slučajevima priznavali su 
građanima pravo da sebe liše života. Često je dozvola za samoubistvo davana 
osuđenim prestupnicima, kao u slučaju filozofa Sokrata.
Onda dolazi srednji vek i povodom pitanja samoubistva, kao moto izdvaja se reč 
Tome Akvinskog: "Prelazak iz ovog života u bolji nije u vlasti čovekove volje, 
već je u vlasti Božjoj." Neprijatna je činjenica, iznosi Čhartišvili, da je 
hrišćanstvo povelo strasnu, nepomirljivu borbu sa samoubicama, koja još i danas 
traje. Sve ima svoju cenu, uključujući i mogućnost spasavanja miliona duša, 
koju je hrišćanstvo dobilo sticanjem statusa državne religije. 
Nastupa "novo doba". Prvi put je o prirodnim čovekovim pravima - pravu na 
život, pravedan sud i svojinu - počelo da se govori u Engleskoj, i to najpre u 
odnosu na barone, u 13. veku. Autor monografije ocenjuje da je ovaj uistinu 
revolucionarni prevrat u umovima, koji je uzvisio individuu, a samim tim 
neizbežno spustio s nedostižnih visina i cara i Boga, izvršen zahvaljujući 
misliocima i stvaraocima: Tomasu Moru, Erazmu Roterdamskom, Martinu Luteru, 
Šekspiru, Spinozi, Dekartu, Hobsu, Servantesu, koji su, svako na svoj način, 
učili čoveka da je "dostojan poštovanja". To se veoma brzo odrazilo i na odnos 
društva prema suicidu, a prvi branilac samoubica bio je Montenj, koji je 
opravdavao "plemenito samoubistvo" i koji se divio odvažnim ženama antičkog 
doba koje su žrtvovale živote u ime duga, ili u ime ljubavi. 
Kada čitalac pređe 300. stranu i već je sasvim "navučen" na priču o istoriji 
čovečanstva, projektovanu kroz sočiva razvoja ljudskog samospoznanja, upliva u 
drugo poglavlje monografije sa nosećim naslovom "Pisac i samoubistvo", odmah na 
početku isprovociran motom Če Gevare: "Obaveza intelektualaca kao klase je da 
izvrši samoubistvo." Čhartišvili se određuje u startu, tvrdeći da je posao 
pisca "rizična profesija". Podseća nas na reči najpoznatijeg japanskog pisca 
20. veka u svetu Jukija Mišime, samoubice, koji reče: "Pišem romane da ne bih 
ubijao."  
Od tri karakteristike pomoću kojih čovek pokušava da odredi svoju principijelnu 
različitost od drugih predstavnika Zemljine faune: racionalna životinja, 
životinja koja se igra i životinja koja stvara, ključna je, ipak, ova treća, 
smatra autor. Pa dalje kaže da je čovečanstvo kao vrstu teško nazvati 
racionalnom - tokom svoje istorije ono je isključivo istrebljivalo samo sebe, a 
u 20. veku hrišćanske vere zamalo da uništi čitav život na planeti. Još je Niče 
upozoravao: "Umetnost je opasna za umetnika."  
A od svih umetnika, pisac je naročito ranjiv. Zašto, pita se Čhartišvili i 
odgovara sebi i nama: nad piscem uvek visi sumnja da je šarlatan - ako ne u 
čitaočevim, onda u sopstvenim očima. Slikar ume da slika, skulptor da vaja, 
kompozitor je, takođe, završio konzervatorijum - njihov profesionalizam je 
očigledan. A pisac se služi samo rečju, zna jedino slova. Kao i svi ostali. U 
periodima depresije pisac se oseća kao samozvanac, uvlači glavu u ramena, 
plašeći se da ne čuje likujuće: "Kralj je go." A kralj ni sam nije siguran da 
je odeven. Odatle, zaključuje autor, potiče već pomenuta prekomerna osetljivost 
na kritiku. I dalje - ma kako gledali na stvaralaštvo, bilo kao na "božansko" 
ili "demonsko", savršeno je očigledno da umetnik, a književnik posebno, po svim 
parametrima mora pripadati grupi visokog suicidalnog rizika. A mnogobrojni su 
mogući razlozi za odlazak pisca sa ovog sveta i Čhartišvili ih tematski 
obrađuje u poglavljima: "Poslednja kap", "Mladost", "Starost", "Nemaština", 
Gubitak , "Ljubav", "Bolest", "Pijanstvo", "Narkotici, "Politika", "Ludilo", 
"Osobenjaštvo"....