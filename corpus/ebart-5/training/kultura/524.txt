> Izvor: matf
> Datum: 
> Rubrika: kultura
> Naslov: Austrijski pisac Peter Handke na Kosovu
> Članak:


PRIŠTINA - Stojeći na strani pravde, kako je rekao, i uvek uz žrtve, austrijski 
književnik Peter Handke - boraveći pre nekoliko dana na zgarištima kuća 
Nikolića, Kostića, Božanića i Bandića, u selima Retimlje i Opteruša kod 
Orahovca - rekao je: "Ovo su univerzumi bola. Nemam pravo da govorim. Ćutaću, 
moram da ćutim. Hvala vam što ste mi omogućili da se lično uverim u ovaj užas. 
Ovo nije 21. vek!"

Peter Handke je, sa grupom domaćih i stranih pisaca, obišao pod 
pokroviteljstvom Koordinacionog centra u okviru akcije "Hodočašće i 
bratoljublje" najugroženije srpske sredine na Kosmetu.
"Ostao je bez reči i zanemeo ali nam je ostavio poruku i obećao da će slovom na 
svoj način obelodaniti užas koji se događa Srbima na Kosmetu", kaže organizator 
hodočašća, Ranko Đinović.
"Zatečen užasom da majka ne može pronaći sinovljev grob na zaraslom i uništenom 
groblju u Retimlju, Handke je stao u odbranu Srpkinje na kojoj su u tom momentu 
verbalno nasrnuli Albanci. Izdejstvovao je kod austrijskog komandanta Kfora 
helikoptersku pratnju u nastavku hodočašća, ali je u potpunosti zanemeo kada je 
uprkos pratnji, konvoj kamenovan u centru Dečana i neki minut kasnije na 
prilazu manastiru Visoki Dečani", prepričava Đinović žaleći što Handke, Tomas 
Dajhman, Kurt Kepruzer, Svetlana Stević, Adam Pusojlić... nisu više imali snage 
da se uveravaju u strahote logora i geta u kojima žive Srbi na Kosmetu.
Handke je juče otputovao ali je najavio da će u dogledno vreme sa daleko većim 
brojem pisaca svetskog glasa, uprkos pretnjama koje je dobio, ponovo doći na 
Kosovo kako bi probudio "uspavani svet".