> Izvor: matf
> Datum: 
> Rubrika: kultura
> Naslov: knjiga
> Članak:


Vesna Trijić književni kritičar

(Miodrag Maticki, Vučjak Adele Argeni, Stubovi kulture, 2004)

Ove pripovetke su zajedničkim junakom, temom i atmosferom zbližene toliko da 
mogu da budu shvaćene kao poglavlja autobiografskog romana; u njegovoj okvirnoj 
priči bilo bi autorovo prevazilaženje straha od smrti. Od jednog do drugog 
naslova nema razvoja radnje, već samo mozaičnog dopunjavanja i evociranja sveta 
autorovog detinjstva, "kratke ravnoteže nas i svemira". Međutim, njega ne 
privlače sećanja na mladost i dečačke zgode, već na prva suočavanja sa 
prolaznošću koja mute idilu elegičnim tonovima, čineći je čudnom i misaono 
bogatijom. 
Zato u pripovetkama oživljavaju neki drugi, nekadašnji starci i starice koji 
ovim svetom prolaze kao tužni i dobri duhovi ("Dvostruki sprovod"), dok se 
njihovo vreme (pre Drugog svetskog rata) s uzdahom poistovećuje sa dobom 
viteštva i spokojstva ("Sajdžijin sat"). Ponovni susreti sa pokojnicima, najpre 
u sećanju, a onda, avetinjski, i na javi, polako prevode junaka sa "ovog" na 
"onaj" svet ("Harmonika iz Osnabrika", "Anđeo na biciklu"). Pokušavajući da 
odredi "liniju zavičajnosti" (u "Satu" i "Pragu", sa dirljivim i divnim 
uspomenama na majku), on briše napetost između svog (zaštićenog, magičnog) i 
stranog (otvorenog, opasnog) sveta, između rodnog Velikog Središta i Vršca i 
Beograda u kojima je proveo ostatak života i zaključuje da je zavičaj i mesto 
za njegov grob "tamo gde se raširenih ruku sačekuju izabrani mrtvi iz starog 
kraja". 
Ova knjiga, elegična i potresna, realistična i bajkovita, najlepša je zato što 
se njen junak ljudski i mudro, ispovedajući tugu i strepnju, suočava sa smrću.