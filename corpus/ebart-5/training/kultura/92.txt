> Izvor: matf
> Datum: 
> Rubrika: kultura
> Naslov: Nedelja stranih kultura u Parizu
> Članak:


Poslednjih dana septembra i početkom oktobra u Kulturnom cetru Srbije i Crne 
Gore u Parizu biće održano niz manifestacija i programa. Tako je u sklopu 
manifestacija "Evropski dan stranih jezika" ove nedelje održano književno veče 
posvećeno najznačajnijim srpskim proznim piscima druge polovine XX veka - 
Andriću, Crnjanskom, Desnici, Ćopiću, Isakoviću, Tišmi, Bulatoviću, Pekiću, 
Paviću, Kišu, Albahariju, Basari, Petkoviću, Velikiću i drugima. Priređivač je 
Milivoj Srebro, predavač na katedri za slavistiku na Univerzitetu Bordo III. U 
razgovoru su pred ostalih učestvovali pisac Patrik Beson, i književni kritičar 
Loran Kovač
U sredu 1 oktobra u u Kulturnom centru Srbije i Crne Gore biće predstavljena 
publikacija "Pariz pisan četkom" Gorana Čvorovića posvećena slikarima Kosi 
Bokšan, Vladimiru Veličkoviću, Dadi Đuriću, Ljubinki Jovanović, Bati 
Mihajloviću, Ciletu Marinkoviću, Petru Omčikusu, Ljubi Popoviću i Milošu 
Šobajiću. Tom prilikom će biti i otvorena kolektivna izložba velikih srpskih i 
crnogorskih slikara koja će trajati tokom oktobra i novembra. 
Drugo izdanje manifestacije "Nedelja stranih kultura" u Parizu održaće se od 
29. septembra do 5. oktobra 2003, pod nazivom "Volim te... iz daleka" u kojoj se 
pozivaju Parižani i Parižanke da "otkriju nepoznato i da se upuste u onaj 
vakuum-predeo između egzotike i rasizma, ljubavi i neprihvatanja".
Nedelja stranih kultura je, naime, manifestacija nastala na inicijativu 34 
kulturna centra i instituta u Parizu koji predstavljaju 50 kulturnih identiteta 
od, recimo, Alžirskog kulturnog centra, Gete instituta, preko Kanadskog 
kulturnog centra, kineskog, danskog, egipatskog, finskog, irskog do Instituta 
arapskog sveta, Poljskog ili Ruskog kulturnog centra, i, naravno, Kulturnog 
centra Srbije i Crne Gore.
U okviru Nedelje stranih kultura, u četvrtak 2. oktobra 2003, organizuje se 
zajednički susret na temu "Volim te iz daleka" u saradnji sa Nacionalnom 
bibliotekom Francuske. Za nedelju, 5. oktobra, predviđeno je "Prepodne 
kratkometražnog filma" u bioskopu "Balzak" na kome će nas predstavljati film 
"Trči zeko, trči" Pavla Vučkovića, dobitnika I nagrade Kanskog festivala 2003. 
godine u kategoriji kratkog metra.