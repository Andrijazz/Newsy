> Izvor: matf
> Datum: 
> Rubrika: kultura
> Naslov: VEČERAS U ATELJEU 212 
> Članak:


"Neuhvatljivi sistem glume" Gordane Marić sa sjajnim glumcima izazov i za 
gledaoce 

Večeras u Ateljeu 212 održaće se neobična premijera. "Neuhvatljivi sistem 
glume" Gordane Marić, pre četvrt veka glumice na sceni ovog teatra, sada 
profesora glume na Fakultetu dramskih umetnosti u Beogradu, biće intrigantna 
predstava i za već oprobane i potvrđene dramske umetnike i junake tv-serija, 
kao i za publiku. 

Naime, prema rečima upravnika Svetozara Cvetkovića, svako će imati šansu da se 
oproba. Može da se pripremi, ili da bude izazvan događajima na sceni. 

- Iako sam bila glumica, zatim postala profesor, a sada profesor glumica na 
sceni, sumnja i dalje ostaje - rekla je juče na susretu sa novinarima Gordana 
Marić. Glumci su večiti istraživači. Neki misle da je posao lak, ali ne postoje 
recepti: lepo je biti glumac, ali iza toga stoji ogroman rad na sebi. Moji 
istraživači glumačkih radova već su provereni glumci. Oni igraju odlomke iz 
Šekspirovih komada, Ženeovih, Brehtovih, Čehova... 

- Šta je, zapravo, smisao glume dobiće odgovor svi oni koji veruju da je to lak 
posao - rekao je upravnik Svetozar Cvetković. - Ova predstava je neobično 
istraživanje, to su glumačke etide, vežbe i imitacije koje svi tako vole. Zato 
svi koji bi želeli da postanu glumci ili bar da se oprobaju, neka dođu i neka 
dolaze na ovu predstavu. "Neuhvatljivi sistem glume - nekom će, možda, poći za 
rukom, nekom ne. Paradoksi glume, poigravanje sa identitetom, uvek su bili 
izazov. 

Dakle, ako se usudite da stanete pored Jelene Stupljanin, Vanje Ejdusa, Milene 
Ražnatović, Milutina Miloševića, Miloša Paunovića, a pod budnim okom glumice 
reditelja i profesora Gordane Marić, izvolite. Scena je vaša.