> Izvor: matf
> Datum: 
> Rubrika: kultura
> Naslov: MUKE PO "KOŠTANI"
> Članak:


Posle neslaganja u koncepciji, povukao se Tanasije Uzunović i sada igra Miodrag 
Krivokapić. - Premijera 31. marta u Narodnom pozorištu

Marketing Narodnog pozorišta u Beogradu već ima glavobolja oko karata za 
premijeru "Koštane" 31. marta u režiji Rahima Burhana, gosta iz Nemačke. Kultno 
delo Bore Stankovića, posle dugo godina ponovo će biti na repertoaru 
nacionalnog teatra, ali u novom čitanju.

I upravo kod tog novog rukopisa afirmisanog reditelja koji je poznat i našoj 
publici kada je, pre neku deceniju, došao iz Skoplja sa svojom trupom "Pralipe" 
i inaugurisao jednu novu poetiku, neverbalnog, plesnog teatra, a zatim otišao u 
Nemačku, u Milhajm, sarađujući sa mnogo čuvenijim Robertom Ćulijem, dobitnikom 
čak tri nagrade "Politike" za najbolju režiju na Bitefu - nastao je nesporazum.

Dolazak Rahima Burhana u Narodno pozorište da režira "Koštanu" usledio je posle 
gotovo dvogodišnjih pregovora i priprema. Ta "Koštana" trebalo bi da bude nešto 
što još nismo videli, očišćena od folklora, ali i prepoznatljivih slika Vranja, 
u Borino vreme konzularnog grada. To što je smislio Burhan videćemo na 
premijernom izvođenju.

Ana Franić igra cigančicu Koštanu, ali je došlo do promene kod uloge Hadži-
Tome. Trebalo je da ga igra Petar Banićević. Međutim, probe su počele početkom 
februara, sa Tanasijem Uzunovićem. Sada, saznajemo da je ulogu Uzunović vratio 
i, umesto njega, Hadži-Tomu igra Miodrag Krivokapić.

Uzunović je, da podsetimo, pre nekoliko godina u Narodnom pozorištu u Nišu 
tumačio ulogu Mitketa, dok je Koštanu igrala Ivana Žigon.

Pošto se takva uloga ne vraća tek tako, bez nekog "debelog" razloga, pokušali 
smo da dobijemo odgovor od poznatog glumca. Uzunović je, međutim, ostao 
profesionalac, želeći predstavi uspeh, i obećao da će progovoriti ali - posle 
premijere! Izvesno je jedino da su se on i reditelj Rahim Burhan razišli u 
koncepciji, u viđenju Borine "Koštane", i da je ulogu prepustio kolegi 
Krivokapiću.