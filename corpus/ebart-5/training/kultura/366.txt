> Izvor: matf
> Datum: 
> Rubrika: kultura
> Naslov: NA SCENI "DRAMATENA" U STOKHOLMU
> Članak:


NARODNO pozorište provešće prve junske dane u uzvratnoj poseti Kraljevskom 
teatru "Dramaten", u Stokholmu: švedskoj publici predstavićemo se najpoznatijom 
Nušićevom komedijom, "Gospođa ministarka", a za ovu priliku je prvi put 
prevedeno jedno delo našeg komediografa na švedski jezik.
Predstava (u režiji Jagoša Markovića) biće izvedena danas, sutra i prekosutra 
na sceni "Dramatena", a veliki ansambl predvodi Radmila Živković u glavnoj 
ulozi, kojoj je upravo popularni Nušićev lik bio najbolja preporuka za uglednu 
nagradu "Žanka Stokić". Inače, za gostovanje u Švedskoj (u izdanju nacionalnog 
teatra) pojavilo se osam drama na engleskom jeziku, pod naslovom "Pogled na 
savremene srpske pisce". Knjiga će biti promovisana sutra, a među njenim 
koracima našli su se naslovi Ljubomira Simovića, Dušana Kovačevića, Vide 
Ognjenović, Siniše Kovačevića, Nebojše Romčevića, Veljka Radovića, Biljane 
Srbljanović i Uglješe Šajtinca.