> Izvor: matf
> Datum: 
> Rubrika: kultura
> Naslov: Fiction/Mihael Akerman
> Članak:

fotografije
Salon muzeja savremene umetnosti
26. 3. - 20. 4. 2003.

"...this place could be any town"

 
 
Crno bele fotografije Majkla Akermana podsećaju na scene iz crno belih filmova. 
Snimljene su u nekoliko gradova: Pariz, Njujork, Napulj i izgledaju tako da bi 
mogle da budu "bilo koji grad" . Njegove fotografije su lišene informacije, 
inspiracije za putnike, teskobne, ogoljene i neoštre, a "lica neprepoznatljiva, 
često samo blede mrlje avetinjske maske, koje tek nagoveštavaju da se radi o 
ljudskim fizionomijama". 

Marina Martić koja je kustos ove izložbe kaže: "Šta ako naš mali, bezbedni 
svet, pod određenim svetlom, ili u neko doba noći previše podseća na Akermanovu 
fikciju? Upravo taj uznemirujući osećaj da smo nekad, negde sve to "već 
videli", da smo na tom mestu "već bili", to osećanje poznatog i bliskog jeste 
ono što najviše zastrašuje. Gradovi, kao i ljudi, ne poseduju ništa 
individualno i prepoznatljivo. Kuće i psi nemaju vlasnike. I niko nema ime."

Kopija kopije
virtuelna izložba
Koncepcija. Žana Poliakov
produkcija: Remont

Galerija Remont i Žana Poliakov organizovale su virtuelnu CD izložbu pod 
nazivom Kopija kopije. Na duhovito koncipiranom CD-u predstavljeni su radovi 
internacionalnih umetnika koji tematizuju probleme kao što su originalnost u 
digitalnoj eri, kopija kopije, citat bez navodnika, copyright i sl. Pored 
zvanične prezentacije, disk sadrži i bonus deo koji se sastoji od raznih 
uputstava, manifesta, hacking-a i cracking-a, koji su skupljeni sa mreže, kod 
pirata, i slobodnom razmenom fajlova.Tu su još i tekstovi o čber-kulturi, kao 
i čberkitchen Žane Poliakov. Disk sadrži i karaoke, pa ako imate mikrofon 
možete sami sebe da snimite i tako dobijete svoju verziju neke pesme. 

Poruka: "Budite zvezda kopirajući druge!"


Svet informacija
Worlds - Information.org
19. 4. - 5. 5. 2003. 
Muzej savremene umetnosti

Svet informacija je internacionalna izložba koja istražuje istoriju i prirodu 
savremenog informatičkog društva i na popularan način predstavlja pozitivne i 
negativne aspekte ICT-a (informacijskih i komunikacijskih tehnologija), kao i 
nova naučno-tehnološka dostignuća.

Izložba Svet informacija/World-Information.Org održana je u okviru programa za 
nove medije koji su inicirali Brisel evropski grad kulture 2000. godine, i 
Public Netbase t0 - Institut za nove kulturne tehnologije iz Beča, pod 
pokroviteljstvom UNESCO-a. 

Prva izložba održana je u Briselu 2000. Nakon Brisela izložba je predstavljena 
u Beču 2001, Amsterdamu 2002. i Novom Sadu u Muzej Vojvodine od 22. 3. - 5. 4. 
2003. Planirano je da izložba posle Beograda bude predstavljena u Nju Delhiju i 
Berlinu. 

World - Information.Org je transnacionalni i interdisciplinarni projekat, na 
kome su zajednički radili umetnici, medijski aktivisti, teoretičari, naučnici i 
kompjuterski stručnjaci, istražujući nove tehnologije, oblike komunikacije, kao 
i njihove implikacije na savremeno društvo. Sve što je izloženo je zajednički 
proizvod umetničkog i naučnog istraživanja informacionih i komunikacionih 
tehnologija, globalne informacione mreže, kao i njenog uticaja na socijalnu, 
političku i kulturnu praksu današnjice. 

Izložba se sastoji iz tri segmenta. Prvi je "Svetska infostruktura" i fokusiran 
je na povezanost između tehnologije, društva, kulture, ekonomije i politike. 
Prikazan je i opisan razvoj komunikacionih sistema, sve veća uloga i značaj 
komercijalizacije informacija, uticaj na privatnost korisnika i korišćenje 
novih medija od strane društvenih aktivista. 

Drugi deo nazvan "Buduće nasleđe", bavi se oblicima kreativnog umetničkog 
angažmana na polju informatičkih tehnologija i komunikacijskih mreža. 

Treći deo zove se "World C4U/ Svet K4U": C4 podrazumeva četiri reči: Command, 
Control, Computer i Communication (komanda, kontrola, kompjuter, komunikacija). 
Treći deo izložbe koncentriše se na ključna pitanja informatičkog društva: 
mogućnosti upravljanja i kontrole društva, sisteme za identifikaciju (razne 
vrste skenera, magnetne kartice, magnetni ključevi, lozinke na Internetu, šifre 
na interfonu), sistemi kamera za nadziranje. 

Autor izložbe je Konrad Becker, direktor Public Netbase t0.

Urednici izložbe u Srbiji i Crnoj Gori su Zoran Pantelić, direktor, Centar za 
nove medije kuda.org iz Novog Sada i Dejan Sretenović. Kustosi izložbe u Muzeju 
savremene umetnosti u Beogradu su Dejan Sretenović i Zoran Erić