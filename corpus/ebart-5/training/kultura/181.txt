> Izvor: matf
> Datum: 
> Rubrika: kultura
> Naslov: Novi roman Dubravke Ugrešić 
> Članak:


"Ministarstvo boli" bivših Jugoslovena

Izdavačka kuća "Fabrika knjiga" objavila je ovih dana novu knjigu Dubravke 
Ugrešić "Ministarstvo boli". Glavna junakinja romana Tanja Lucić je mlada 
profesorka književnosti na Univerzitetu u Amsterdamu u drugoj polovini 
devedesetih. Ona predaje studentima izbeglicama, koji su upisali univerzitet da 
bi sredili "papire" i koji nemaju vremena da studiraju jer moraju da se snalaze 
da bi preživeli. Njihova uzajamna simpatija se ne zaustavlja na činjenici da su 
ista generacija i da su žigosani izbegličkim statusom, već se razvija na 
časovima nepostojećeg jugoslovenskog jezika, kada im Tanja, priznajući 
apsurdnost cele situacije u kojoj su se našli, predlaže da srede kolektivne 
uspomene - da prirede leksikon bivše jugoslovenske mitologije. 
Uspomene, od kojih su neke i posebno odvojene u desetak "leksikonskih 
odrednica", stvaraju osećaj zajedništva, ali i otvaraju vrata utvarama bliske 
prošlosti i podsećaju na agresiju koja je naterala mlade ljude da napuste 
zemlju. Emotivna rehabilitacija u novom svetu promenjenih pravila neke od njih 
spasava, dok je za druge previše kasno. 
Uprkos ironijskoj distanci, Dubravka Ugrešić ne pokušava da izbegne patetiku 
nostalgije i pripoveda paralelne priče, pojedinačne i opšte, usko lične i 
zajedničke, iz perspektive "bivših Jugoslovena" - Tanje Lucić i njenih 
studenata.
Za razliku od prethodne dve knjige, čije je prvo objavljivanje bilo u prevodu, 
roman "Ministarstvo boli" prvo je objavljen na jeziku na kome je i napisan, i 
to istovremeno na srpskom i na hrvatskom tržištu knjiga, kao zajedničko 
izdavačko preduzeće "Fabrike knjiga" i "90 stupnjeva" iz Zagreba.