> Izvor: matf
> Datum: 
> Rubrika: kultura
> Naslov: U godini Mocarta, Alisa Stojanović u BDP-u postavlja "Amadeusa"
> Članak:


Premijera predstave "Amadeus", u režiji Alise Stojanović, u BDP-u 14. januara 
2006. godine, biće jedna od prvih svečanosti posvećenih Volfganu Amadeusu 
Mocartu u godini kada se obeležava 250 godina njegovog rođenja. Komad je 1984. 
godine napisao Piter Šefer, kao i scenario za istoimeni film u režiji Miloša 
Formana. Bavi se životom velikog kompozitora iz ugla Antonija Salijerija, 
čoveka koji ga mrzi, ali mu se potajno i divi.
- Drama je važno zbog činjenice da se o Mocartovoj smrti ne zna mnogo. Ne znaju 
se tačni uzroci, da li su prikriveni, sakriveni ili su prosto ostali 
nedorečeni. Šefer je uzeo slobodu da napravi svoju verziju istorije. Ispričao 
je priču, ne samo o velikim ljudima, već i o odnosu prema slavi, kao pojmu koji 
je i danas aktuelan. Sada putem medija, a tada preko glasnika koje u ovom 
komadu simbolizuje Ventičeli, rekla je Alisa Stojanović na konferenciji za 
štampu. Mitovi koji su se pojavili u Šeferovom komadu kasnije su se proslavili 
filmom Miloša Formana i sve to je izazvalo veliku pažnju prema Mocartu. U 
istoriji postoje samo podaci o velikom prijateljstvu Mocarta i Salijerija. Ne 
postoje čak ni dokazi da je Salijeri bio prisutan u samom Beču u vreme 
Mocartove smrti. Čak i rečenica koju je Mocart izgovorio pre smrti "Salijeri me 
je ubio", koja je bila povod Šeferu da napiše komad, nije postojala.
- Bez obzira na to, ova drama je genijalna, postala je klasika 20. veka zato 
što je postavila pitanja o odnosu prema slavi. To je uporište našeg čitanja 
"Amadeusa". On je genijalan umetnik koji nije imao svest o svojoj slavi, nije 
znao da je upotrebi.  Ceo komad govori o tome kako mu neprekidno treba novac da 
bi stvarao dela - dodaje Stevanovićeva. Za razliku od Mocarta, Salijeri je 
posedovao razvijen poslovni, reklo bi se  marketinški odnos. Dokaz tome su 
priče nastale, naročito nakon Formanovog filma, o tome da Salijeri nije 
plasirao lažnu priču o sebi kao Mocartovom ubici da bi ostao slavan i besmrtan 
- možda bi i Mocart bio zaboravljen.
- Upravo taj zao mit je priča o odnosu javnosti prema vrednostima, 
umetnicima... U medijima svi možemo pre postati poznati kao ubice ili po bilo 
kom lošem delu nego po dobrom. Fini događaji nisu medijski zanimljivi - 
objasnila je Alisa Stojanović.