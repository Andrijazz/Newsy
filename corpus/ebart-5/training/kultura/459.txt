> Izvor: matf
> Datum: 
> Rubrika: kultura
> Naslov: OSNOVANA AMBICIOZNA UMETNIČKA FONDACIJA U NIŠU
> Članak:


Među osnivačima Radovan Lale Đurić, Olja Ivanjicki, Neda Arnerić, Jovan 
Ćirilov... Stipendiranje, studijska putovanja, otkupni konkursi sa velikim 
cenama za ovdašnje prilike: 10.000, 5.000 i 3.000 evra

SIGURNO najbogatija umetnička fondacija osnovana je prekjuče u Nišu, pod 
finansijskim okriljem DIN "Filip Moris". "Niš Art Fondacija" radiće za celu 
Srbiju, a podržavaće stipendiranje mladih umetnika, izložbe, studijska 
putovanja, kreativne projekte, ali i otkupne konkurse sa vrtoglavim cenama za 
naše prilike. Među osnivačima su Radovan Lale Đurić, Olja Ivanjicki, Jovan 
Ćirilov, Neda Arnerić, Đorđe Lalošević, Tihomir Trivunac, Rada Đuričin, Mihailo 
Spasović, Dragoš Stojanović, Dragana Nikolić, Gordana Suša...
Ideja da se upravo u Nišu zaživi Fondacija, koja će pomagati mladim i 
talentovanim ljudima, potekla je od slikara Radovana Laleta Đurića, koji je i 
finansirao njeno osnivanje. Vrlo brzo okupio je zvučna imena javnog i kulturnog 
života, uglavnom iz Beograda, koji su, po mišljenju osnivača, "oslobođeni od 
eventualnog nepotizma" i "umešanosti u lokalne odnose". Od njih se, zato, 
očekuje objektivniji sud i procena, rečeno je na svečanom otvaranju Fondacije.
- Ovo je trenutno najveća priča ove vrste u celoj zemlji. Nisam siguran da će 
bilo koja fondacija otkupljivati slike, kao što ćemo mi uraditi na našem 
konkursu za slikare. Prva nagrada je 10.000 evra, druga - 5.000, treća 3.000 - 
ističe Radovan Lale Đurić. - Naši slikari moraju da se naviknu da funkcionišu 
kao na zapadnom tržištu.
Domaći talenti listom odlaze iz zemlje, stvarajući kasnije vrhunske karijere u 
svetu, mišljenja je Neda Arnerić, glumica i istoričar umetnosti, koja je 
svojevremeno osnovala prvu privatnu galeriju u bivšoj Jugoslaviji. Fondacija 
je, uostalom, odgovor, na još uvek "zaparloženo stanje u domaćim galerijama".
- Odlučili smo se da prvo pomognemo likovnim umetnicima, jer su oni u 
najzapostavljenijem položaju. Jedna od naših prvih akcija, koja praktično 
počinje od danas, je velika izložba slikara mlađih od 35 godina, koja će se 
postaviti u Galeriji savremenih umetnosti, najkasnije sledećeg aprila - kaže 
Neda Arnerić. - Kontaktiraćemo sve akademije umetnosti, udruženje likovnih 
umetnika SCG i njihove podružnice u gradovima. Uključićemo i domove kultura u 
manjim gradovima, varošicama, zatim, amaterska udruženja, a nećemo zaboraviti 
ni slikare koji stvaraju u srpskim enklavama na Kosmetu.