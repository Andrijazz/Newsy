> Izvor: matf
> Datum: 
> Rubrika: kultura
> Naslov: POSLE PREMIJERE 
> Članak:


Ko to tamo boluje 
Ž. B. P. Molijer: "Uobraženi bolesnik"; režija Đorđe Marjanović; Narodno 
pozorište, scena "Raša Plaović" 

POZORIŠNA KRITIKA  

Bolujem ja, boluješ ti, bolujemo mi, ali ne od ljubavi! I odista, retkost je 
sresti čoveka koji neće prijaviti svoju bolest, muku, nelagodnost, 
rastrojenost. Nešto je trulo u državi Danskoj, svejedno da li je reč o 
Molijerovom, ili Šekspirovom bolesniku. Nikome, ili gotovo nikome, nije ni do 
čega! Navalili smo na apoteke i lečilišta, na lekare i nadrilekare kao da smo 
Arganova braća, ili naslednici. Stvarnost, pa i stvarnost naših bolesti, sve 
nam je dalja i odmaknutija. Sa svih strana, novina i ekrana, zasipaju nas 
savetima kako da ostanemo zdravi i čitavi u bolesnom vremenu i društvu. I ko bi 
više znao i usudio se da deli i dvoji stvarne i umišljene bolesnike. Ni za 
jedne, ni za druge, ni tako lekova dovoljno nema! 

Reditelj Đorđe Marjanović Molijerovog "Uobraženog bolesnika" nije shvatio 
doslovno, knjiški, moralistički. Boris Komnenić ga tumači kao "gromadno 
tjeleso", sebično i zapušteno, pomalo tupavo, ali i despotoidno biće. 
Komnenićev Argan kao da boluje od suviška zdravlja i ograničenog razumevanja 
okoline, svojih bližnjih. Obično unjkav, Komnenićev Argan je glasan, dinamičan, 
zatvoren u krug samoljublja i briga za očuvanje lične komocije, sopstvenog 
blagoutrobija, osobito svog donjeg postroja. 

 
Scena iz predstave "Uobraženi bolesnik"  

Uvećati, naglasiti, pogurati prema grotesci i lakrdiji bila je namera reditelja 
i glumaca. Na tome insistira i maska Dragoljuba Jeremića i kostim Bojane 
Nikitović. Učiniti frapantnim, šokantnim, dati maha niskom, odurnom, 
karikaturalnom. Uostalom, stil koji stilsko dovodi u pitanje, zarad razgrevanja 
groteskno-farsičnog, nije stran ni Molijerovoj komediografiji. Muzika Igora 
Gostuškog kao da nastoji da ova dva sveta, Milijerov, i vidokrug reditelja 
Đorđa Marjanovića, održi u vezi. 

Samo dalje od pouke, ilustracije i dosade. Reditelj i glumci se poigravaju, 
izobličavaju, karikiraju, parodiraju, aktuelizuju, čine sve kako bi ostvarili 
vidljive, opipljive, jarke, žestoke komične efekte. Ipak ne potiru svaku 
dobroćudnost. U tome, uz ne malu količinu proizvoljnosti, hotimične i iznuđene 
drečavosti, i uspevaju. Prevladati apstraktno, moralističko, ovde znači 
istrajavati na telesnom, prenebregavati ugodno i fino zarad ružnog, rogobatnog, 
nakaradnog. Presudni su žestina, jarko, jedro, narodsko. U tome, kao i obično 
osobito uspeva Nela Mihailović kao sluškinja Toaneta. 

I ne samo umišljena boleština, i ljubav Anželikina, (Zlatija Ivanović) prema 
Kleantu (Branislav Tomašević) je na svoj način, tako hipetrofirana, takođe 
bolesna. Sa rediteljevom namerom, dakako. Uostalom, u kući bolesnika, manje ili 
više umišljenog, ništa i niko nije normalan, to jest, svi su na izvestan način 
pomereni, bolesni. Možda otud što bolesnik igru vodi! Spodoba do spodobe, sa 
manje ili više zdravog razuma. Ali kako vidimo po Beraldu Marka Nikolića ni 
ovaj "zdravi razum" nije više kao što nekad beše. Nikoga komedija ovog tipa ne 
ostavlja nedirnutim, pa ni Beralda. O bolesti je reč, i njena široka krila 
obuhvataju sve aktere komedije. Svakom liku reditelj Đorđe Marjanović i glumci 
dodaju zavidnu meru pomerenosti, blesavosti, nakaznosti, komičnog prizemljenja. 
Ludilo se najavljuje rečima koje, u Marjanovićevoj predstavi, telo prokazuje. 
Pritom, bolesnici, oni koji boluju od uobraženja, i od ljubavi kao vida 
retoričkog ludila, nisu gori od onih koji im priskaču u pomoć, od iscelitelja 
tela i duše. 

Za ostalim akterima u uspostavljanju i osvajanju nisko-komičnog stila predstave 
Đorđa Marjanovića ne zaostaju ni Mihailo Lađevac, (Toma), ni otac mu, lekar, 
Branislav Vidaković. Da, i uobražena bolest je bolest! Bolest duha bez 
duhovnosti, u predstavi Đorđa Marjanovića, prevedena je u vidljive i lako 
prepozantljive znake karikirane telesnosti. Eto kako sebična, narcisoidna, 
obolela dušica peva u znaku Arganove stražnjice i Kleantovog volovskog srca! 
Kad se malo oštrije, i u duhu vremena stvar razmotri i sagleda, idila i 
moralistika, stil i finoća, ustupaju mesto onom što se ispod stila krije. 
Naravno, da to nije sve. I dalje je reč o stilu, i ma koliko daleko išlo, do 
gole kože, ili stvari, teško je doći! Ovoga puta, reč je o stilu koji 
razobličava ostavljajući za sobom smeh, i istinoljubive tragove bolesti kao 
ugrožene i osujećene duhovnosti. 

U ostalim ulogama: Sena Đorović, Radovan Miljanić, Igor Ilić, Duško Premović.