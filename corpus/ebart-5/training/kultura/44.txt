> Izvor: matf
> Datum: 
> Rubrika: kultura
> Naslov: Raskinut ugovor s legendarnom rok grupom
> Članak:


BEOGRAD (Beta) - Legendarni britanski rok sastav Rolingstons neće svirati u 
Beogradu ove godine, saopštila je "Komuna". Zastupnici Stonsa, advokatska 
kancelarija "Brej end Kreis" obavestila je 24. marta "Komunu" da je ugovor o 
organizaciji koncerta raskinut zbog vanrednog stanja uvedenog nakon ubistva 
premijera Zorana Đinđića.
- Prema oceni organizatora, održavanje koncerta u Beogradu može direktno ili 
indirektno izložiti umetnike i prateće muzičare (ili promotere ili deo publike) 
opasnosti od smrti ili povrede zbog nemira koji su evidentni nakon ubistva 
premijera i uvođenja vanrednog stanja - navodi se u pismu. "Komuna" je 
saopštila da je, uz punu podršku Vlade Srbije i Komercijalne banke pokušala da 
promeni odluku menadžmenta grupe. Nesuđeni organizator koncerta navodi da je 
bilo planirano da Stonsi nastupe 2. avgusta i da je dogovorena cena ulaznice 
bila 1.500 dinara. Ugovoreni honorar grupe bio je 90 odsto čistog prihoda 
(prihod od ulaznica umanjen za troškove organizovanja, poreze i naknadu 
autorskih prava), a garantovana minimalna zarada grupe bila je milion i po 
dolara.