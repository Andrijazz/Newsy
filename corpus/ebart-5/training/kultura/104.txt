> Izvor: matf
> Datum: 
> Rubrika: kultura
> Naslov: TRIBINA U BARU: GOVORITE LI SRPSKI 
> Članak:


Najveća podvala koja se sprema Srbima u Crnoj Gori jeste uvođenje 
srpsko-crnogorskog jezika 

Bar, oktobra 

U organizaciji Društva za zaštitu srpskog jezika i ćirilice u Parohijskom domu 
u Baru održana je tribina pod nazivom "Govorite li srpski?" Učestvovali su 
novinarka Marina Jočić, profesorka Zagorka Vuković, prof. dr Jovan Čađenović i 
književnik Todor Živaljević Velički. 

- Zagovornici crnogorskog jezika u Crnoj Gori mogu da se podele na dve grupe - 
na one koji se trude da promene jezik kojim govorimo, vraćajući nas u daleku 
prošlost, a pri tome se odriču čak i gusala i ostale crnogorske tradicije i na 
one koji kao svoj jedini argument navode samo jednu rečenicu: "Milo nam je da 
tako radimo". A to rade iz političkih razloga i sa njima se, pošto je u pitanju 
politika, veoma teško možete razjasniti i obračunati. U Crnoj Gori je u 
politici apsolutno sve moguće, kazala je Marina Jočić. 

Duhovno i fizičko nestajanje 

- Krupan korak u zaštiti srpskog jezika i ćirilice koja je proterana iz medija 
u Crnoj Gori jeste da smo postali osetljivi na ovo pitanje. Vrlo je važan i 
predstojeći popis u Crnoj Gori. Najveća podvala koja nam se sprema odnosi se na 
eventualno uvođenje srpsko-crnogorskog jezika. Na taj način bismo izgubili 
pravo po međunarodnim standardima da imamo informisanje, obrazovanje, na 
sopstvenom jeziku. Neuporedivo bolje za Srbe u Crnoj Gori bilo bi da bude 
crnogorski jezik nego srpsko-crnogorski, reči su Marine Jočić. 

- Da li igde u svetu postoji zemlja u kojoj vlast, dakle, političari tako 
strasno zadiru u pitanja lingvistike i teologije, a da ni o jednom ni o drugom 
ništa ne znaju - zapitala se na početku svoje besede profesorka Zagorka 
Vuković, nastavivši: 

- Srpski jezik smeta zato što ima svoje norme, zakone, zato što je jasan i 
precizan, zato što ne može značiti i ovo i ono, nego ima jedno značenje, ima 
svoje standarde, unosi red u društvo i ne dozvoljava haosu da zavlada. A 
ubeđena sam da ova vlast svim srcem priželjkuje haos u toj oblasti. Izopačeni 
srpski jezik proturaju kao crnogorski i tako prave jedan haotični jezik koji 
nema ni svoj rečnik, ni gramatiku, ni pravopis. Istina je da crnogorski jezik 
ne postoji, jer je to, u stvari, govorni i pisani nered u kome nema pravila, 
gde svi mogu da budu i tumači i sudije, zavisno od trenutka i potrebe vlasti od 
najnižeg do najvišeg nivoa. 

Ne smemo zaboraviti još i ambicije malih i sitnih koji bi u slučaju uvođenja 
crnogorskog jezika ušli u školske programe, a mnogi bi postali i naučnici. 
Jezik obavezuje svojim pravilima i svojom preciznošću. Naravno, mnogo je teže 
naučiti tačno i precizno kako se govori i savladati sve oblike i forme jezika, 
sintaksičke odnose i reči i njihovo značenje, semantiku itd., nego za svaku 
jezičku glupost, jednostavno reći - to je tako po crnogorski. 

Crnogorski jezik ne postoji 

- Crnogorski jezik ne postoji. Postoje samo govori Crne Gore i to dva - istočno-
crnogorski i zapadno-crnogorski, tako da oni koji žele da uvedu crnogorski 
jezik mogu, ako hoće, da naprave i dva crnogorska jezika, stari i novi, rekao 
je na početku prof. dr Jovan Čađenović. 

- U ustavnoj povelji se ne pominje nikakav jezik, osim jezik manjina. Sve je 
upereno ka tome da se sadašnja država sabotira i ne održi. Zamislite kada bi se 
tako ponašale druge države u Evropi. Recimo Nemačka, koja ima 80 miliona 
stanovnika. Bavarska i Pruska su dva različita mentaliteta i sveta, dve 
kulture, koji se i jezički razlikuju, ali im ne pada na pamet da uvode zasebne 
jezike. 

Ne mogu da razumem proterivanje ćirilice iz naših udžbenika i sa ulica, kada je 
naša ćirilična azbuka među najsavršenijim u svetu. Jedna od predsmrtnih želja 
velikog engleskog pisca Bernarda Šoa bila je da se napravi engleska azbuka 
jednostavna poput ćirilice. Forsiranje latinice na račun ćirilice je čisti 
mazohizam i mene to podseća na ono što se zbilo sa narodima koji su izgubili 
svest o sebi i nestali kao Hazari, veliki narod u Srednjoj Aziji. 

Lingvisti kažu da su povezani jezik, pismo i vera i ako se jedno otuđi ili 
odbaci, sve se zajedno urušava. Plašim se od takvog raspleta, naglasio je 
Čađenović. 

Na kraju ove tribine u ispunjenom Parohijskom domu slušaoci su iznosili svoje 
utiske o tribini i jeziku.