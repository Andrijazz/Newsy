> Izvor: matf
> Datum: 
> Rubrika: kultura
> Naslov: Hit filmovi "Za sve je kriva svekrva" i "Fabrika čokolade"
> Članak:


"Tak" je ovog leta za svoje verne gledaoce pripremio dve filmske premijere. 
Prva projekcija komedije "Za sve je je kriva svekrva", u kojoj uz Džejn Fondu 
glume i Dženifer Lopez i Majkl Vartan, zakazana je za 28. juli. Beograđani će 
premijerno pogledati "Fabriku čokolade", film proslavljenog režisera Tima 
Bartona u kom glavne uloge igraju Džoni Dep i Fredi Hajmur. "Fabrika čokolade" 
je filmska verzija čuvenog dečjeg bestselera, koji godinama ne silazi sa 
top-liste najprodavanijih knjiga u SAD.
Anja Kočof, scenarista filma "Za sve je kriva svekrva", kojoj je ovo 
debitantski scenario izjavljuje:
- Postoji stara izreka da kada se udate za momka, zapravo se udajete za čitavu 
porodicu. Nikada u to nisam mogla da poverujem dok se ni sama nisam udala. I 
upravo o tome govori film - o uzbuđenju koje donosi upoznavanje čoveka svojih 
snova i potom otkrića da je njegov neraskidivi deo daleko od blaženih snova. 
Ova priča naravno još više karikira sve te stvari. Zato je neodoljivo smešna. 
Ona je duhovita i očaravajuća već u svome korenu, mislim na sam naslov.
Nju Lajn Sinema uspeo je da ubedi Džejn Fondu (koja igra svekrvu Violu) da je u 
pitanju savršeni scenario za njen veliki povratak na veliko platno. Fonda je 
godinama odbijala mnoga scenarija jer je bila zauzeta drugim poslovima da bi se 
vratila Holivudu. Sada je osetila dobru priliku da ponovo zablista. Kada je 
Dženifer Lopez pristala na ulogu snaje Šarlot, a Majkl Vartan da ga režiser 
Robert Luketič "baci" između ove dve vatre, producenti su znali da je komedija 
"Za sve je kriva svekrva" potencijalni hit.
Proslavljeni režiser Tim Barton ekranizovao je osobenim imaginativnim stilom 
svoju omiljenu priču Ronalda Dala "Čarli i fabrika čokolade" o ekscentričnom 
proizvođaču čokolade Viliju Vonki (Džoni Dep) i Čarliju Baketu (Fredi Hajmur), 
dečku "velikog srca " iz siromašne porodice, koja živi u podnožju Vonkine 
veličanstvene fabrike.
Svake noći u domu Baketovih večera se hladna vodena supa od kupusa, koju Čarli 
rado deli sa svojom majkom (Helena Bonam Karter) i ocem (Noa Tejlor), kao i 
babama i dedama. Oni svi žive u skučenoj kući ispunjenoj ljubavlju. Svake noći 
poslednje što Čarli pogleda kroz prozor jeste veličanstvena fabrika čokolade, 
tako da zaspi i sanja kako bi se proveo kada bi bio unutra.
Međutim, više od petnaest godina niko nije ušao ni izašao iz fabrike, niti 
uspeo da pogleda u oči Viliju Vonki, a opet iz fabrike izlazi masa neverovatno 
kvalitetne čokolade, koja se potom širi po celom svetu. Jednoga dana Vili Vonka 
je napravio presedan. Otvorio je fabriku i otkrio svu svoju tajnu za petoro 
dece, koja su pronašla zlatnu foliju u čokoladama. Čarlijeva porodica nije 
nikada bila srećnija nego tada, s obzirom na to da su pre toga uspevali svome 
sinu da kupe čokoladu tek jednom godišnje - za njegov rođendan.
Kada samo mali Čarli Baket bude ostao u fabrici, Vili Vonka će mu otkriti tajnu 
i zapravo glavnu nagradu koju je osvojio: ključeve fabrike.