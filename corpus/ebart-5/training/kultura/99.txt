> Izvor: matf
> Datum: 
> Rubrika: kultura
> Naslov: Vođa poznatog Baroknog ansambla iz Limoža za "Novosti"
> Članak:


Stari instrumenti i partiture nam pokazuju da su ljudi nekada uspevali da 
izraze ogromnu životnu energiju sa daleko manje agresije, kaže Kristof Koen. U 
La Boriju, koji je skriven u prirodi, a opet blizu Limoža, stvorili smo savršen 
ambijent za rad, izučavanje, snimanje, koncerte

LA BORI, provincija Limuzen, slavna po manastiru svetog Eloa iz ranog 7. veka, 
u pastoralnom pejzažu skriva malo muzičko kraljevstvo "reda" poznatog u Evropi 
kao Barokni ansambl iz Limoža. U jednom drevnom zdanju ovaj kosmopolitski 
orkestar predvođen čelistom i gambistom Kristofom Koenom strpljivo i posvećeno 
izučava rukopise i partiture 17. i 18. veka i zajedno sa graditeljima 
instrumenata pokušava da stvori tačnu sliku o tome kako su to radili Bokerini, 
Teleman, Bah, Mocart...
Koen je na Bemusu predvodio sekstet iz Limoža i publici u Kolarcu priredio veče 
Ramoa, Bokerinija, Mocarta, Devijena i Plejela, kako ovi zaljubljenici u sliku 
muzičke prošlosti veruju da oni treba da zvuče. Da li tragaju za vrednošću koja 
se u današnjem muziciranju izgubila?
- Ne verujem da je stari način bolji od novog, niti da je to smisao našeg 
pristupa. Želimo da sačuvamo tragove i činjenice drevnog, jer ono što iz njih 
čitamo o starim umetnicima govori nam da su bili pravi majstori koji mogu 
istinski da nas nauče kako se svira. Ne smemo da modernu tehniku namećemo 
starim instrumentima i delima. Veoma je uzbudljivo, jer osećate kao da treba da 
prođete vrlo uskom, ali čistom stazom - kaže za "Novosti" Koen. 
Ali, šta je sa svim čuvenim ali "neistorijskim", savremenim tumačenjima starih 
majstora?
- Mnogi muzičari imaju veoma izražen instinkt i mnogo mašte tako da rade 
izvrsno i bez puno istraživanja. Ali, inače, ne bi trebalo da sviramo muziku 
jednog doba na instrumentima drugog. Šostakoviča ne svirate kao Baha i taj 
proces prilagođavanja je zanimljiv. Kod publike uglavnom nema loših 
predubeđenja ni prema ranim tehnikama ni prema modernim. Jeste besmisleno kada 
ljudi dođu na koncert i misle - večeras ćemo slušati Baha i Mocarta kako su 
nekada zvučali, jer niko ne može da zna kako je stvarno bilo. Pravi cilj je da 
se otkriva nov repertoar koji vekovima nije izvođen kao i novi pristupi već 
slavnim delima. 
Međutim, kaže Koen, zbog mnogih sjajnih ansambala koji rekonstruišu stare 
tehnike i stilove nipošto ne treba odbaciti sjajna moderna izvođenja, jer u 
njima ima puno toga ličnog što nosi autentičnu vrednost.
Da li ovaj umetnik "arheolog" koji je dobio najklasičnije muzičko obrazovanje - 
studije kod Andrea Navare, usavršavanje kod Nikolausa Harnokura i Žordija 
Savala, saradnja sa mnogobrojnim uglednim ansamblima za ranu muziku, ima neka 
lična otkrića o tome kako se čovek u muzici menjao kroz vekove?
- Uzmemo li samo kamernu muziku Hajdna ili Mocarta videćemo da se danas svira 
sa daleko više žestine i napetosti, što stvara utisak da muzika vibrira od 
života. Međutim, stari instrumenti i partiture nam pokazuju da su ljudi nekada 
uspevali da izraze ogromnu životnu energiju sa daleko manje agresije. 
Kristof Koen je šef Baroknog kamernog ansambla iz Limoža od 1991. i od tada je 
Le Bori postao pravo utočište muzičara  koji su se posvetili ranoj muzici.
- Ranu muziku sam odabrao iz radoznalosti da čujem i otkrivam novo. U La 
Boriju, koji je skriven u prirodi, a opet blizu Limoža, stvorili smo savršen 
ambijent za rad, izučavanje, snimanje, koncerte. Trudimo se da svakog puta 
sačinimo vredan i svež repertoar koji ćemo proneti svetom ali, novu sezonu uvek 
počinjemo upravo ovde, u našem muzičkom "domu" - kaže Koen.