> Izvor: matf
> Datum: 
> Rubrika: kultura
> Naslov: Ljubitelji sicilijanske kuhinje imali su priliku da objedine glad za južnjačkim 
> Članak:

specijalitetima i čitalačku strast za neobičnim romanom Patriše Volk Porodične 
gastronomije (Samizdat B92) na dvema promocijama održanim iste večeri u hotelu 
Hajat. 
Roman koji govori o njujorškom glamuru i istorijatu brojne jevrejske porodice 
koja već sto godina drži čuveni restoran u centru grada preveo je Raša 
Sekulović (u dve ruke sa Aleksandrom Radosavljevićem), poznat po prevodima 
Ruždija i drugim složenim književnim ostvarenjima engleskog govornog područja. 
Čar jevrejske kuhinje prema izboru prevodioca Beograđanima je predstavio Dejvid 
Solomon, srpski zet jevrejskog porekla, sa dvadesetogodišnjim diplomatskim 
iskustvom. Solomon je zabavljao publiku i pričom o tašti Crnogorki, koja se 
rasplakala kada je on dodao kultnoj porodičnoj supi nešto, oskrnavivši je 
burmanskim začinom. Oda egzotičnim začinima i porodičnoj trpezi završila se 
testamentarnom porukom Solomona: na pusto ostrvo poneo bi samo beli luk i 
đumbir.