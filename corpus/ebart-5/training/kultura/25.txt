> Izvor: matf
> Datum: 
> Rubrika: kultura
> Naslov: Proglašenjem najbolje predstave završen međunarodni pozorišni Festival "Slavija 
> Članak:

2003"

Najbolja predstava ovogodišnjeg, drugog po redu teatarskog Festivala "Slavija 
2003", koji je proteklih desetak dana, uz prekid, okupio kamerne pozorišne 
trupe sa prostora bivše Jugoslavije - postavka je Ljupča Georgievskog, 
makedonskog klasika "Parite sa otepuvačka" ("Pare za smrt"), u izvođenju 
ansambla Narodnog pozorišta iz Bitolja. Tako je odlučio žiri, kojim je 
predsedavala glumica Mira Banjac, a kojoj su pomagali Milica Novković i dramski 
pisac i reditelj Želimir Orešković, obrazloživši da je Ljupčo Georgievski 
obavio jedan "donkihotovski" poduhvat, jer je savremenim scenskim jezikom uspeo 
da protumači jedan vrlo komplikovan tekst - parabolu. Uz kombinaciju pozorišnog 
rituala, folklora, žive etno muzike, savremenih simbola, slika i tema o moći 
novca, komad "Parite sa otepuvačka" bavi se jednim tradicionalnim "mitom" iz 
makedonske "istorije" - odlaskom u "beli" svet (pečalbarstvo), kako bi se 
obezbedila porodica pri povratku u domovinu. Narodno pozorište iz Bitolja često 
je posećivalo Beograd, posete su bile uzvraćene, a Ljupčo Georgievski domaćoj 
publici poznat je i po spektaklu "Makedonska krvava svadba".
Poslednje večeri Festivala prikazana je i predstava novosadskog SNP "Nakaze" 
Bogdana Španjevića, u izvođenju mlade glumačke ekipe, sa jasnom porukom o 
posledicama globalizacije i lokalnih ratova. I pošto društveno-političke 
okolnosti nemilosrdno pogađaju umetnost, ma kakva ona bila, Festival je bio 
prekinut na tri dana, a o njegovim rezultatima za Danas govori umetnički 
direktor, reditelj Radoslav Zlatan Dorić. "Kad smo pravili prvi festival, 
postavili smo jednu, vrlo visoku lestvicu kvaliteta - učesnika, pojedinaca, 
počev od otvaranja, koje je protekle godine obeležila Mira Stupica, a ove Ljuba 
Tadić, do najsitnijih detalja. Ove godine smo vodili računa da kvalitet 
predstava bude iznad onoga što smo radili prošle godine. Sticajem nesrećnih 
okolnosti, prekid festivala nas je u tome omeo, ali sa druge strane, hteli smo 
da ga završimo, nismo želeli da ga prekinemo. Mislili smo ovako, ako odnegde 
'gleda' Zoran Đinđić on bi rekao - ako ste već u krivini, dodajte gas, ako ste 
nešto počeli, završite posao. Jednostavno smo sledili njegovo geslo da se ne 
treba spotaći na prvoj prepreci. Međutim, zadovoljni smo što smo ga završili, 
zadovoljni smo što smo smogli snage i imali razumevanje pojedinaca i ansambala. 
Svi živimo u istim okolnostima, nadamo se da nas nikada više neće snaći takva 
nesreća, koja se ne odnosi samo na festival, već na čitav narod".