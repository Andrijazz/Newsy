> Izvor: matf
> Datum: 
> Rubrika: kultura
> Naslov: blic bez šećera
> Članak:


Još uvek svi pitaju, čuvši da se spremam krenuti ili da već jesam u jednom od 
dva najlepša jadranska grada, idem li na Igre. U svesti ljudi koji ovde nisu 
bili dvadesetak godina, ili uopšte nisu bili, Dubrovačke ljetnje igre 
dovršavaju smisao odlaska u Grad. U Veneciju, na primer, možete ići uvek ne 
samo kada je Bijenale, a za Dubrovnik vam je, ispada, potreban kulturni 
sadržaj. 
Kao i svi drugi jadranski festivali, i dubrovački očigledno pati od tog ostatka 
ideje da se visoki turizam i visoka kultura skladno susreću. U socijalizmu 
titovskog tipa, društvene elite opravdavale su svoje postojanje ovakvim 
festivalima. U jugoslovenskom socijalizmu, naime, kultura je bila veoma važna 
stvar, što je očigledno iz one neverovatne količine "intelektualaca" i 
"kulturnih radnika" koje je proizveo, a koji, i sada, presvučeni u "nacionalne 
radnike" uzimaju svoj javni prostor više nego što je to bilo gde drugde 
normalno. Tako je, sa malim izuzecima, u svim bivšim jugoslovenskim zemljama. 
I kada se dubrovački posetioci Igara žale na odsustvo mira za koncerte i 
predstave, prema poznatom budvanskom sindromu, sve što im se može reći jeste 
kako nema ničeg logičnijeg od toga da velika većina posetilaca Grada u njega 
dolazi zbog zidina i starina, a ne onoga što se unutar njih odvija. Savremeni 
turizam više liči na veliki foto-sešn: fotografisanje za duge zimske večeri u 
kojima će se posetioci sećati Dubrovnika koji nisu ni videli drugačije nego 
preko ekrana digitalne kamere. Mastodontski festival, pravljen za neko drugo 
vreme i neku drugu državu, samo im je na smetnji.
No, veličina i veština Dubrovnika jeste što on uvek ima skriveni adut. Kada se 
završe Igre, počinje mali i još sasvim beznačajni filmski festival, a odmah 
zatim Karantena, okupljalište teatarskih alternativaca, pa zatim i festival 
kamerne muzike Julijana Rahlina i Miše Majskog, dvojice velikih  muzičara koje 
Beograd, srećom, poznaje, a koji ovde, u smiraju leta, produžavaju 
kulturno-turističku sezonu ili joj, svojom nepretencioznom briljancijom, daju 
pravi smisao.