> Izvor: matf
> Datum: 
> Rubrika: kultura
> Naslov: PALIĆ 2003.
> Članak:


Koncept, razapet između želja i mogućnosti, najčešće biva nemoćan da se na 
krajnje konsekventan način obračuna sa sopstvenim visokim prohtevima
Inicijacija palićkog festivala u evropsku filmsku porodicu, o čemu smo u 
prošlom broju podrobnije pisali, retka je privilegija. Ispostavilo se, međutim, 
da retke privilegije često predstavljaju i najveću obavezu. Mahnito pirujući u 
čast jedinstvenog panevropskog identiteta, jubilarni filmski festival na Paliću 
kao da je zaboravio na jednako bitno jedinstvo kvaliteta, negde na pola puta 
između muškog i ženskog štranda. Hamartema ili hamartija, aristotelijansko 
pitanje je sad? Nažalost, na njega i dotični bard De Ars Poeticae teško da bi 
mogao dati iole suvisliji odgovor. A sve to pod pretpostavkom da ga prethodno 
propisno  prizovemo? Ekshumacija ili pak reanimacija ne dolaze u obzir. Tako 
nešto gotovo je nemoguće učiniti, a kako i sam Aristotel u pomenutom delu kaže, 
malo je verovatno. Možda bi ipak uputnije bilo da pepeo ostavimo pepelu, 
invokacije nekromantima i pozabavimo se problemima još vitalnih dinamizama 
sveže prohujalog festivala. Krivac je ionako svima znan. Jubileji su, opšte je 
poznato, dežurni krivci.
Ali, kako optužiti festival da je brljivo pirovao jubilej i na taj način 
dopustio sebi ozbiljnije previde i nedoslednosti? Onda to mora biti američki 
film!  
Konačno dolazimo do centralnog festivalskog koncept - paradoksa: preambiciozno 
postavljenih standarda u tematskom profilisanju festivalskog programa, koji 
rigorozno ukidaju svaku mogućnost upliva visokomanipulativne linearne 
dramaturgije (čitaj: američkog šarlatanstva), i umesto njega promovišu nago 
lice evropske stvarnosti, izborano, pretpostavimo već, globalnom tranzicijom, 
ekonomskim i političkim seobama, uništenim snovima i, naravno, izgubljenim 
nadama i očekivanjima... Takav koncept, razapet između želja i mogućnosti, 
najčešće biva nemoćan da se na krajnje konsekventan način obračuna sa 
sopstvenim visokim prohtevima i rezultira proizvoljnom neselektivnošću 
sadržaja, koje je prvobitno trebalo da plasira kao relevantan dokaz o 
postojanju filmske Nove Evrope. 
To je, ujedno, i jedini način koji objašnjava zašto je ovogodišnji palićki 
filmski festival, posle sjajnog starta i naslova koji su zaista obećavali, 
zapao u svojevrsnu tematsku aporiju. Filmovi koji su usledili gotovo da su 
ugrozili festivalski kredibilitet svojih prethodnika, Linkove, Birove, Šmita i 
Vinterbotoma. Muzika za venčanja i sahrane, norveške rediteljke Uni Štraume, 
potvrdila je još jednom da je pojava Gorana Bregovića, koji sa sobom sabajle 
vuče kompletan romski orkestar, ništa više do izbledeli pseudozačudni 
kuriozitet iz doba Kuste. Klandestino, francuske autorke Pole Miksel, naveo nas 
je da se zapitamo gde je nestao svet besciljnog šarma, amoroznih akrobacija i 
mezmerizujuće patologije, onoga što nemilosrdni britanski filmski cinici s 
pravom nazivaju autentičnim francuskim kinematografskim senzibilitetom. Isto bi 
se, doduše, moglo reći i za njih. 
Ovogodišnji engleski predstavnik ženskog filmskog rukopisa, Morvern Kalar, u 
režiji Lin Remzi, samo na najširem asocijativnom nivou, čini se kao da nesvesno 
konverzira sa teatrom ekstrema pokojne vedete in-yer-face dramaturgije Sare 
Kejn, dok sibilska harizma glumice Samante Morton, poznatije po ulozi 
prekognitivne Agate u Spilbergovom SF-hitu Suvišni izveštaj, darovito ali ne i 
sasvim temeljno referira na prepoznatljiv hajsmitovski psihopatski profil. 
Junakinja je moralno ambivalentna, ne poseduje sposobnost simpatije i empatije 
a biva nagrađena na kraju. Ključni detalj je, međutim, izostao. Devojka nije 
ubica, tako da su svi ovi lukrativni atributi nedovoljni da je preporuče za 
ultimativnog ženskog naslednika talentovanog gospodina Riplija. (Sve ovo, 
evidentan je dokaz da Aristotelova pravila ethos-a predstavljaju davnu 
esteticističko-hedonističku i književnokritičku antičku sablast.) 
Čak su i elementarne nepogode na ovogodišnjem filmskom festivalu ličile na 
sumnjivi britanski uvoz. Kiša je isplakala festivalsku la stradu i razvejala i 
poslednji tračak nade da će palićka atmosfera ikada više podsećati na 
benevolentni hudanit Agate Kristi. Turobna magličasta isparenja najviše su 
prizivala u sećanje močvarni devonski krajolik Dojlovog Baskervilskog psa, a 
grupa u opasnosti (čitaj: gosti festivala) hronično su se pribojavali da ih iz 
obližnjeg jezera ne zaskoči neki lokalni Yejson, iako nije bio petak 13. I da 
od literarno-filmskih krosovera ne bismo bukvalno i overili, vratimo se 
nagradama što nekima život znače.
Žiri u sastavu: Laslo Kantor, mađarski filmski producent, Nikolaj Nikitin, 
filmski kritičar iz Nemačke, Ružica Sokić, univerzalna filmska diva, Dejan 
Zečević, filmski reditelj, i predsedavajući Igor Galo, glumac iz Hrvatske, 
doneli su sledeće odluke uz bolno priznanje da ih je ovogodišnja selekcija 
stavila pred velika iskušenja. 
Specijalna nagrada dodeljena je filmu Otvorena srca, u režiji Suzane Bier. 
Sugestivna studija preljube i jedinstven autorski stil doneli su danskoj 
rediteljki i nagradu Yu Fipresci kritike. Na taj način posvedočeno je da 
znalačko poigravanje trirovskom retrošik dogmom, iako patentiranom još u 
poslednjoj deceniji minulog veka, neizostavno odnosi prevagu nad ostalim 
festivalskim konkurentima.
Bronzani toranj jednoglasno je dodeljen filmu Skoro sasvim obična priča, 
debitantskom ostvarenju našeg reditelja Miloša Petričića. Provereni lek kako se 
kroz romantičnu melodramu može pobeći od depresije, koju tranzicija neumitno 
sugeriše, i kako se zaobilaznim putem, bez imalo patetike i pretencioznosti, 
daju unaprediti izvorne odrednice pomenutog, u Srba beskrupulozno 
istrivijalizovanog žanrovskog prosedea.
Srebrni toranj, većinom glasova, dodeljen je nemačkom filmu Nigde u Africi 
rediteljke Karoline Link, koja u autobiografskom delu Stefanije Cvajg pronalazi 
(baš kao i mlada, geografski dislocirana a istorijski istraumirana Evropejka u 
filmu) novo samopoštovanje i  razumevanje multikulturalnosti. Dobro skrojeni 
epik, po meri svih Oskara!
I najzad, Zlatni toranj dodeljen je filmu Godina đavola češkog reditelja Petera 
Zelenke. U pitanju je žanrovski hibrid, koji minucioznom kombinacijom igranih i 
dokumentarnih elemenata tematizuje marginalizovane društvene grupe, suočene sa 
problemima usamljenosti, očajanja i alkoholizma. Prvonagrađeni rad, kao što se 
može primetiti, eklatantan je pokazatelj da ovogodišnjem međunarodnom žiriju 
jubilarog filmskog festivala na Paliću češka čaša apsinta odveć prija. A stare 
boljke, kaže čuvena izreka, sporo odumiru. Praška nostalgija osobito!
Toliko o zlehudim jubilejima, ambicioznim konceptima i sigurnim nagradama. Po 
Aristotelu bio bi to festival po sredini: ni bolji od boljih, ni gori od gorih. 
Festival malomo(gu)ćnih filmova i vrloverovatnih pobednika.