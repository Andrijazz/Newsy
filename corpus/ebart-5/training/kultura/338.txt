> Izvor: matf
> Datum: 
> Rubrika: kultura
> Naslov: kratkiRezovi
> Članak:


Čuveni dirigent Rikardo Muti podneo je ostavku na svoje mesto muzičkog 
direktora u čuvenoj milanskoj operi Skala, čime je okončan njegov angažman koji 
je trajao 19 godina. Muti nije imao drugog izbora, kako sam kaže, pošto je 
nastavljen štrajk radnika i muzičara zbog čega je nekoliko predstava bilo 
otkazano. Iako se Mutiju odavno odaje priznanje da je jedan od najvećih 
svetskih dirigenata, on je uveliko bio kritikovan zbog načina na koji je vodio 
Skalu - tretirajući je kao da je njegovo privatno vlasništvo, ali i zato što je 
sprečavao inovacije. Muti je imao dugu prepirku sa administratorom Karlom 
Fontanom, koji je želeo da Skala bude otvorenija za veći broj ljudi, i to 
stavljanjem na repertoar lakših dela kao što su mjuzikli iz 20. veka. Fontana 
je dobio otkaz, ali je to razbesnelo zaposlene - od soprana do scenskih 
radnika, koji su zahtevali da Muti i novi administrator Mauro Meli odu. Iz 
Skale još nije najavljeno kada bi mogao da bude izabran novi muzički direktor. 
Operski kritičari kao glavne kandidate navode dvojicu mladih Italijana - 
Rikarda Čailija (postao poznat sa Kraljevskim koncertnim orkestrom u 
Amsterdamu) i Danijela Gutija, prvog čoveka Teatra Komunalu u Bolonji i 
Londonske kraljevske filharmonije. Što se Mutija tiče, iako je on sebi stvorio 
mnoge neprijatelje u muzičkom svetu, i dalje je vodeći na listi želja za prvog 
čoveka proslave 250. godišnjice Mocarta u Salcburgu, na festivalu koji će se 
održati sledeće godine. Kritičari pretpostavljaju da će maestra sigurno tražiti 
ljudi iz San Karlo operske kuće iz njegovog Napulja, kao i Čikaški simfonijski 
orkestar.