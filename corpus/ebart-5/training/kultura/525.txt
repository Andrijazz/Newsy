> Izvor: matf
> Datum: 
> Rubrika: kultura
> Naslov: MILICA KRALj REŽIRALA "GOSPOĐU MINISTARKU" SA SVETLANOM BOJKOVIĆ U GLAVNOJ ULOZI
> Članak:


Komad je dokazao svoju savremenost baš time što ga igramo na klasičan način: 
suština je u tome da je Živka obična žena koja se preko noći našla u novim 
okolnostima. Banjalučki ansambl liči na stari Atelje 212, kaže rediteljka

PRVO je zaigrala Žanku, a onda njenu najznačajniju ulogu - Živku ministarku u 
čuvenoj Nušićevoj komediji. Ovih dana i beogradska publika imala je 
zadovoljstvo da gleda Svetlanu Bojković u kostimu jednog od naših 
najomiljenijih pozorišnih likova, jer je na sceni "Madlenijanuma" gostovalo 
Narodno pozorište Republike Srpske, upravo sa ovim naslovom.
U velikom banjalučkom ansamblu u podeli se našao i Đuza Stojiljković (kao ujka 
Vasa), a predstavu su s velikim interesovanjem već odgledali Pančevci i 
Novosađani. Slede Mostar, Tuzla i Jajce, pa je već izvesno da je pred ovim 
ostvarenjem dugo pozorišno trajanje. Za sve je "kriva" mlada rediteljka Milica 
Kralj koja se nije dvoumila da prihvati zadatak na kojem su se njene, i mnogo 
iskusnije kolege, često "opekle".
- Mislim da je ova uloga kao pisana za Svetlanu Bojković! - kaže Milica Kralj. 
- Što se tiče teksta, "čitala" sam ga odvojeno od drugih tumačenja. Ovo je 
odličan komad, istina, u poslednje vreme malo reditelja oslanjalo se na tekst. 
Svi su se trudili da pronađu nešto drugo i tako gubili osnovnu nit.
 A nit je?
- "Gospođa ministarka" je dokazala svoju savremenost, baš zato što je igramo na 
klasičan način ne potencirajući današnje vreme. Suština je u tome da je Živka 
obična žena, a ne nikakva pokvarena malograđanka, glupača! Samo se našla, preko 
noći, u sasvim novim okolnostima i silno se trudi da im se prilagodi. Zato je i 
tužna i smešna, jer je to u suprotnosti s njenom prirodom i obrazovanjem. Meni 
su užasno smetale predrasude kako treba da se igra Nušić, u smislu nekog 
kreveljenja i kerebečenja. Želela sam da na sceni budu živi ljudi, a ne 
karikature. Samim tim je i tekst na pravi način došao do izraza: komad je 
smešan koliko i ljudi u tim situacijama. Ni bolji ni lošiji od drugih. 
Uostalom, većina onih koji dolaze u kontakt s ministarkom su gori od nje: nju 
je vlast "zadesila", a oni imaju svoje interese. Živka se jednostavno ne 
snalazi u svemu tome i njen trud da bude ono što nije je duhovit.
 Do sada niste radili domaće klasike?
- Ovo mi je prva velika predstava. Kada je pred vama dobar komad imate na šta 
da se oslonite. Inače, rad u Banjaluci mi je zaokružio pogled na svet. Kad tamo 
boravite izvesno vreme, teško vam je da se odvojite od grada i ljudi. U 
pozorištu sam osetila atmosferu koja me je podsetila na moje odrastanje u 
Ateljeu 212, vreme kada su se poštovale prave vrednosti. U tamošnjem ansamblu 
je mnogo mladih ljudi koji imaju čiste kriterijume. Potpunu predanost 
pozorištu, puno poštovanja prema starijim kolegama. Mislim da su i Ceca i Đuza 
uživali u saradnji s njima... Najviše me nervira kad neko kaže za teatar u 
unutrašnjosti da je to provincijsko pozorište! Provincijalnost čovek nosi u 
sebi i toga trenutno ima mnogo više među nama, u Beogradu!