> Izvor: matf
> Datum: 
> Rubrika: kultura
> Naslov: ANTOLOGIJA SVETSKE KNJIŽEVNOSTI 
> Članak:


Roman kineskog pisca Alaija govori o kraju feudalnog sistema. - "Psalam na 
kraju puta" o Titaniku. - Proza Šandora Maraija 

Biblioteka "Antologija svetske književnosti" izdavačke kuće "Narodna knjiga" 
obogaćena je delima nekih novih autora koji će po svoj prilici postati klasici 
modernog doba. Prvo, "Crveni makovi", roman je kineskog pisca Alaija, i u Kini 
je poneo tamošnju prestižnu nagradu "Mao Dun". 

"Crveni makovi" govore o poslednjim trenucima feudalnog sistema na Tibetu, i 
kroz priču o krupnim društvenim promenama daju celu filozofiju jednog vremena. 
Alai kroz svoje delo, prema rečima urednika Radivoja Mikića, neizbežno 
analizirajući i budizam kao religiju, nudi svojevrsno uputstvo za organizovanje 
života pojedinaca koji ne umeju uvek da se snađu u prelomnim trenucima 
istorije. 

Delo "Crveni makovi", koje je sa engleskog prevela Dubravka Ivković, klasični 
je roman od 1.500 stranica, etno-novela puna događaja i likova iz vremena pre 
okupacije Tibeta 1930. godine. Stari običaji i svet novih ideja, njihovi 
antagonizmi i specifičnosti čine raskošnu fresku jednog doba u istoriji nama 
tako daleke zemlje, koju zahvaljujući sve većem interesovanju naših izdavača 
počinjemo da bolje upoznajemo. 

Muzika na Titaniku 

Roman "Psalam na kraju puta" norveškog pisca Erika Fosnesa Hansena govori o 
jednom od važnih datuma u novijoj istoriji - o potonuću "Titanika", broda za 
koji se u vreme kada je sagrađen tvrdilo da je neuništiv. Fosnes Hansen je 
pronašao neobični ugao da tragediju "Titanika" poveže sa ličnom tragedijom 
nekoliko ljudi koji su se, igrom slučaja, ili sudbine, našli na tom brodu. Reč 
je o članovima orkestra koji su svi izgubili život u hladnim vodama okeana, a 
po svedočenju onih retkih preživelih sa "Titanika", ostali do kraja verni 
svojoj profesiji. Dok je brod tonuo, oni su svirali... Norveški pisac, međutim, 
slika i Evropu u osvit Prvog svetskog rata, a "Psalam na kraju puta" otvara 
pitanje koliko čovek uopšte može da utiče na svoju sudbinu: muzičari na 
"Titaniku" u ovom romanu su se na brodu našli sticajem okolnosti, a životni 
putevi, uglavnom promašeni, ukrštaju im se u toj "zvezdi snova", kako su u ono 
doba nazvali "Titanik"... "Psalam..". je objavljen na svim glavnim jezicima, a 
na srpski ga je sa originala prevela Svetlana Seferović. 

U prevodu Marka Čudića, pak, u "Antologiji..". se našlo delo "Opusteli 
persijski grad" Petera Hajnocija, jednog od najneobičnijih i najsnažnijih 
predstavnika nove generacije mađarskih prozaista. Hajnoci je živeo kratko, 
odneo ga je alkohol, a zbog svog antikomformističkog načina života, i proze 
koju je u takvim stanjima stvarao, nije bio prihvatljiv ni samom društvu, ni 
književnoj kritici. Ipak, ostavio je nekoliko zbirki novela, a priznavao je 
Hajnriha fon Klajsta i Malkolma Laurija za svoje uzore. 

Glavna ličnost kratkog romana "Opusteli persijski grad" je alkoholičar koji se 
priseća jednog perioda iz svoje mladosti. Unutrašnji monolog pripovedača, kaže 
u kratkom pogovoru prevodilac, filmskim tehnikama, maestralno opisuje 
samorazaranje odbačenog pisca u Mađarskoj, sedamdesetih godina prošlog veka. 
Knjiga je stalno preplitanje sna i jave, sumorna i gorka, onakva kakvu stvara 
neko čiji je unutrašnji svet surovo razoren. 

General o ljubavi 

Havijer Marijas je španski pisac koji je svojim delima, zahvaljujući baš 
"Narodnoj knjizi", poslednjih godina prisutan kod nas. Ovaj izdavač je objavio 
četiri Marijasova romana, od kojih je "Srce tako belo" već štampano u ovoj 
Antologiji, kao drugo izdanje! Tu su još i "Sentimentalni čovek", "Sutra u boju 
misli na mene", i "Sve duše". Havijer Marijas je trenutno jedan od 
najznačajnijih savremenih španskih autora, a kratki roman "Opaka narav" koji je 
prevela Aleksandra Mačkić uvodi čitaoca u "glamuroznu avanturu koja se pretvara 
u košmarno ubistvo". Ova dinamično ispisana proza poseduje blagi humor, i 
ironiju, što ublažuju bedu koja je nekada jedina osobina nekih ljudi. 

 
Šandor Marai: roman za film Miloša Formana  

I, najzad, prvi put na srpskom jeziku evo jednog od najznačajnijih pisaca 
prošlog veka, Šandora Maraija, sa romanom "Sveće gore do kraja", u prevodu 
Marije Tot-Ignjatović. Esejista, poeta, memoarista i romansijer, Marai 
(1900-1989) je posle Drugog svetskog rata emigrirao i zabranio da mu se dela 
objavljuju u domovini sve dok traje komunizam. Za ovaj roman dobio je posthumno 
najveće priznanje Mađarske, Košutovu nagradu, a Miloš Forman prema njemu snima 
i film. Roman kroz sećanja ostarelog generala i njegov razgovor sa prijateljem 
sa kojim se nije video 40 godina, evocira tužni glamur Austrougarske, ali i 
otvara pitanja ljubavi, usamljenosti, i ljudske prirode. Delo je prepuno 
nostalgije, i stalno opominjuće jer Marai ne daje konačnu istinu, već svakom od 
čitalaca ostavlja da je pronađe...