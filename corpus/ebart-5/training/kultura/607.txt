> Izvor: matf
> Datum: 
> Rubrika: kultura
> Naslov: VEČERAS SE OTVARA 51. BEOGRADSKI SAJAM KNjIGA
> Članak:


Za razliku od ranijih godina, ulaznica na dan otvaranja Sajma neće biti 
besplatna

Pod kupolama Beogradskog sajma, u Hali 1, večeras u 18 časova biće svečano 
otvoren 51. međunarodni beogradski sajam knjiga koji će trajati do 30. oktobra. 
Ceremonija otvaranja biće posvećena obeležavanju 150 godina od rođenja Nikole 
Tesle, a biće prikazan i kratak film o našem velikom naučniku.
Sajam će otvoriti naš poznati književnik Goran Petrović, a u ime zemlje 
počasnog gosta Sjedinjenih Američkih Država pozdravnu reč održaće američka 
književnica Giš Džen. Za razliku od ranijih godina, ulaznica na dan otvaranja 
Sajma neće biti besplatna. Narednih dana pojedinačni ulaz koštaće 180, a u 
grupi 120 dinara. 
Međunarodni beogradski sajam knjiga najveća je literarna manifestacija u 
regionu i i jedan od tri najveća sajma knjiga u Evropi. Juče je na Beogradskom 
sajmu održana konferencija za novinare kojom je još jednom najavljen ovaj 
kulturni događaj. Prema rečima Simona Simonovića, predsednika Saveta sajma, ove 
godine će na Sajmu knjiga učestvovati više od 800 izlagača iz zemlje i 
inostranstva, a više od tri stotine iz 21 zemlje sveta. Prvi put ove godine 
predstaviće se Pakistan i Indonezija. 
Ugledni američki pisac srpskog porekla Čarls Simić, gostovanjem u Beogradu uoči 
Sajma knjiga, najavio je učešće Giš Džen, Jakste Maje Marej, Larise Sporluk, 
Patriše Šreder, Lin Notidž, Endrua Baruha Vahtela i drugih pisaca iz SAD, a i 
ove godine Beogradski sajam knjiga upotpuniće zanimljivi gosti iz Kanade - 
Elizabet Abot, Džordž Melnik, David Albahari, Sesil Ganjon, Elen Dorion i 
drugi. Iz Francuske nam dolaze Patrik Beson i Erik Loran, a iz Norveške Osne 
Sejerštad. 
- Sjedinjene Američke Države finansijski su pomogle objavljivanje više od 25 
knjiga, a Kanada izdavanje 15 novih knjiga. Francuska ambasada u Beogradu 
pomogla je u plaćanju autorskih prava za više od stotinu naslova. Zahvaljujući 
podršci ambasada, Beogradskom sajmu i ovom Savetu sajma knjiga, koji je 
imenovala Skupština grada Beograda, imaćemo potpuniji uvid u savremenu svetsku 
književnost, rekao je Simon Simonović. 
Ambasador Sjedinjenih Američkih Država u Beogradu Majkl Polt ukazao je na 
raznovrsnost američke kulture, različitost američke literature i pisaca koji će 
biti predstavljeni na ovom Beogradskom sajmu knjiga. Polt je, takođe, naglasio 
da se ove godine obeležava 125 godina od uspostavljanja diplomatskih odnosa SAD 
i Srbije i izrazio zadovoljstvo što će odnosi između naše dve zemlje biti 
učvršćeni i umetničkom sponom.
- Američki pisci će pored Beograda biti gosti i nekoliko gradova Srbije, 
naglasio je umetnički direktor Sajma knjiga Zoran Hamović, koji je još 
napomenuo da će u okviru Foruma sajma knjiga biti reči o kulturnoj politici u 
oblasti izdavaštva, jedinstvenoj ceni knjige, izdavaštvu i štampanju knjiga, o 
tome kakav nam je sajam potreban i o kvalitetu udžbenika u uslovima 
demonopolizovanog tržišta. 
Pored izložbi posvećenih jubilejima Nikole Tesle i Sterije, na ovom sajmu će 
biti upriličene i izložbe o ćirilici i bibliofiliji, a četvrtak, 26. oktobar 
biće posvećen Školskom danu. Forum bibliotekara biće održan u sredu 25. 
oktobra.