> Izvor: matf
> Datum: 
> Rubrika: kultura
> Naslov: Premijera filma na stadionu Partizana, večeras u 20.30
> Članak:


Premijerom  na stadionu JNA u Beogradu dugoočekivana "Troja" najzad stiže u 
bioskope i unapred obećava veliko uzbuđenje za svačiji ukus: nekome će se 
dopasti herojske scene bitaka, nekome najsavremeniji specijalni efekti ili pak 
samo pogled na oznojenog Breda Pita u kožnoj suknjici. 

Da, holivudski zavodnik zaista izgleda seksi u koži. Ali da li je to bitno? Jer 
njegov put do zvezda nije sasvim prav. Njegovo lice možda prodaje časopise, ali 
njegovi filmovi ne donose uvek veliku zarada na bioskopskim blagajnama. Pored 
"Igraj svoju igru", Pit nije napravio film koji je doneo više od sto miliona 
dolara još od morbidnog trilera "Sedam", a to je bilo pre devet godina. Istina, 
materijal koji on bira ("Borilački klub") nije uvek komercijalan. Ali ono što 
je još problematičnije jeste to što su njegovi najveći obožavaoci žene, dok je 
većina njegovih filmova namenjena muškarcima. "Vorner Bros", navodno, računa da 
će na "Troji" zaraditi 200 miliona dolara.
Međutim, ova adaptacija "Ilijade" je rangirana sa R, što znači da mlađi od 17 
godina smeju u bioskop samo u pratnji odraslih. Razlog? Mnogo nasilja i 
naglašena seksualnost, da ne spominjemo brojne scene u kojima koplja probijaju 
očne jabučice, mačevi seku grkljane, a mozgovi prskaju unutar šlemova. Po 
današnjim merilima, kadrovi bitaka u "Troji" prilično su ubedljivi (sa 
izuzetkom neobičnih scena u kojima Ahil pribegava borilačkim veštinama u stilu 
Džeki Čena u sukobu sa Hektorom).
Više od nedelju dana pre svoje svetske premijere u londonskom "Dejli telegrafu" 
4. maja je objavljena je prva kritika "Troje". Filmski kritičar Džon Hiskok 
piše da je film "veoma blizu da opravda ogromnu sumu novca koja je u njega 
utrošena." Međutim, glavni nedostatak filma je, prema njegovim rečima, lik 
Ahileja u tumačenju Breda Pita. "Samo bi glumac kalibra Ričarda Bartona mogao 
uspešno da iznese klišeizirane dijaloge. Nažalost, Bred Pit nije to što se 
traži. Iako izgleda zaista očaravajuće, sa anđeoski plavom kosom i uspešnim 
osvajačkim "kontom" kod neprijateljskih princeza, on jednostavno ne ume da na 
ubedljiv način izgovori često pompezne replike." Hiskok naročito hvali 
tumačenje Pitera O'Tula u ulozi kralja Prijama.
"Posebno scena u kojoj Prijam preklinje Ahila da mu preda telo pogubljenog sina 
Hektora ima specifičnu emotivnu rezonancu (koja nedostaje u preostalim delovima 
filma) i tera nas na pomisao kako bi sjajan Piter O'Tul bio u ulozi Ahileja 
nekih 40 godina ranije." 
CDC/JS