> Izvor: matf
> Datum: 
> Rubrika: kultura
> Naslov: IZ BEOGRADSKOG DRAMSKOG POZORIŠTA 
> Članak:


Sutra počinje novi festival a u pripremi je komad "Krila od olova" o Mileni 
Pavlović Barili 
  
Jedan novi festival, koji počinje sutra, i jedna nova predstava, koju ćemo 
ugledati tek u novembru, okupili su juče novinare pod krovom Beogradskog 
dramskog pozorišta. Festival nove (nove) srpske drame rađa se u saradnji sa 
Radio Beogradom 2, dok komad Sanje Domazet "Krila od olova" na Crvenom krstu 
režira mladi Stevan Bodroža. To je drama o slikarki Mileni Pavlović Barili 
koju, da zanimljivije bude, igra glumica istog imena i (prvog) prezimena.

O festivalu nove (nove) srpske drame govorio je Goran Cvetković, zamenik 
glavnog urednika Radio Beograda 2, koji je istakao kako savremena drama i 
pozorište imaju obavezu da otkrivaju, tumače, otvaraju, pokreću, polemišu i 
definišu umetnički izraz ka osvešćivanju prošlosti i sadašnjosti, kao i da 
pokreću nove korake društva i pojedinaca u budućnosti. Zamišljeno je da se 
festivalske predstave i razgovori održavaju svakog prvog vikenda u mesecu, dok 
bi poslednji "čin" bila Nedelja najboljih predstava. Dabome, sa festivalskim 
nagradama na kraju.

Festival će sutra, u 18 sati, početi panelom u kome će reč uzeti, osim domaćina 
reditelja Nebojše Bradića, upravnika BDP, i drugi istaknuti ljudi iz sveta 
teatra: Egon Savin, Goran Marković, Kokan Mladenović, Milena Marković...U subotu, 
kao prva festivalska predstava, na Crvenom krstu biće prikazan kruševački 
"Svinjski otac", Aleksandra Popovića a u režiji Egona Savina, nakon čega će 
uslediti novi razgovor. 

O svojoj "junakinji", Mileni Pavlović Barili, autor drame "Krila od olova" 
Sanja Domazet veoma je nadahnuto govorila. Podsetivši kako se u jedno takvo 
delo i život uvek može ući a još mnogo toga ostaje što se može dalje 
istraživati. Glumica Milena Pavlović nije tajila oduševljenje ovim tekstom, i 
uglom iz kojeg spisateljica posmatra njenu slavnu imenjakinju. U ovoj predstavi 
gledaćemo i Aleksandra Alača, Đurđiju Cvetić..., ali i nekoliko glumaca koji 
tumače dobro poznate likove: Slobodana Ćustića (Musolini), Mileta Stankovića 
(Pikaso), Ivana Tomića (Đorđo de Kiriko), Milana Čučilovića (Kralj Petar 
Drugi).