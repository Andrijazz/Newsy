> Izvor: matf
> Datum: 
> Rubrika: kultura
> Naslov: Indira Radić
> Članak:


Od narodnjaka do rokenrol pevačice

Odoše narodnjaci u pop, hip-hop, r'n'b, čak i u rokenrol! Još malo, što reče 
neko, pa će i u pank, kad su već hevimetal prevazišli, a tehno preskočili jer 
nema baš mnogo pevanja. Ipak, pevačice i pevači naše narodne muzike, iliti 
turbo-folka, prateći svetske trendove, pri promeni svoje muzike ne prelaze 
skroz u gore pomenute muzičke pravce, već prave neku mešavinu, kojoj bi se opet 
kao prefiks mogao (trebalo) dodati "turbo" ili "folk", pa tako dobijamo, na 
primer, folk-hip-hop ili turbo-r'n'b. Ali, ko zna zašto je to dobro?
Jedan od najsvežijih primera drastične promene muzičkog pravca što, pored same 
muzike, podrazumeva i drugačije tekstove pesama, spotove i kompletan stajling, 
odnosno autfit, jeste pevačica Indira Radić. Preko noći etno motivi zamenjeni 
su zmajevima, frule - slajd i rok gitarama, svilene suknje - kožnim pantalonama 
sa nitnama, a umesto na fijaker Indira se popela na "harli dejvidson". Ko zna, 
možda jednom umesto domaće nagrade "Zlatni melos" dobije i američki "Gremi".
Od narodne pevačice Indira je postala rokenrol pevačica, odnosno bar tako treba 
da izgleda. Da ne bude zabune, nemamo ništa protiv toga, ali poznato je da je 
rokenrol i poseban način života; jedna druga filozofija. Pa u tom slučaju 
Indiru bi, na primer, trebalo da sretnemo ponekad u klubovima "Akademija", 
"Fest" u Zemunu ili, pak, na nekoj svirci u Domu omladine, a u društvu Slađane 
Milošević ili Ivane iz "Negativa". Međutim, ne mora se s tim i na takav način 
živeti rokenrol život, odnosno možete profesionalno da se bavite tom vrstom 
muzike a da ste privatno sasvim drugačiji. Tačnije, kad to mogu i neki "čisti" 
rokeri, kao i oni nabeđeni, pa što ne bi mogla i Indira. I nije to ništa loše, 
samo se postavlja pitanje zašto - odgovor je vrlo jednostavan: "zbog publike".
Naime, izvođači, menadžeri, producenti i ostali što učestvuju u muzičkoj 
industriji kod nas shvatili su da je došlo do zasićenja narodnjacima kod naše 
publike i da je potrebno nešto novo. Takođe, tu su i marketinški stručnjaci i 
savetnici koji su, najverovatnije, statistikom i ekonomskom matematikom 
izračunali sadržaj i izgled tog proizvoda, koji jedino i valja ako se prodaje. 
A očigledno je da se prodaje.
- Indira je pre par dana, tačnije 7. februara, imala promociju svog novog 
albuma "Zmaj" u diskoteci "Skala" u Švajcarskoj. Bilo je puno. Publika veoma 
dobro prihvata Indirin novi imidž i muziku - kaže Indirin menadžer i njena jača 
polovina Goran Ratković Rale za "Blic", i najavljuje da "Indira za manje od 
meseca kreće na evropsku turneju.