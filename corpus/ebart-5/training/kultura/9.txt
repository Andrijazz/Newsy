> Izvor: matf
> Datum: 
> Rubrika: kultura
> Naslov: Beogradski gudački orkestar "Dušan Skovran" u okviru ciklusa "Muzika naroda 
> Članak:

Evrope", u subotu će na Kolarcu, održati koncert "Veče francuske muzike", sa 
gostima: Aleksisom Galperinom (violina) i Žanom Lujem Agenauerom (klavir) i sa 
dirigentom Aleksandrom Pavlovićem. Na programu su dela malo poznatih francuskih 
kompozitora iz 19. veka: Albera Rusela i Ernesta Šosona, a biće izvedeni 
Ruselova Simfonijeta op. 52 i Šosonove Poema Op. 25 - aranžman za solo violinu, 
gudače i klavir, kao i Koncert za klavir, violinu i gudače Op. 21. "Veoma sam 
srećan što se pridružujem ovoj avanturi otkrivanja Šosonovog dela. U Koncertu 
za klavir, violinu i gudače koji ćemo izvesti u drugom delu koncerta, deo za 
klavir je monumentalan. Što se tiče Šosona, to je kompozitor koji je malo dela 
ostavio za sobom, umro je veoma mlad. On je veliki kompozitor iako je njegovo 
delo malo poznato što se objašnjava njegovim kratkim životom", rekao je na 
jučerašnjoj najavi koncerta, jedan od protagonista, Žan Luj Agenauer.
Ovaj pijanista je, inače, studirao klavir, kompoziciju i kamernu muziku sa 
svetski poznatim imenima (Nađa Bulanže, Anri Ditije, Alfred Lovengut, Luis 
Hiltbrand, Žermen Munije i Žan Fasina). Laureat Konzervatorijuma u Parizu i 
Ženevi, dobio je nagradu za kompoziciju "Lili Bulanže" i odlikovan od strane 
Fondacije Menjuhin. Nastupa kao solista i kamerni muzičar u Evropi, Kini i SAD. 
Posebno se interesuje za delo Kloda Debisija i priprema snimke njegovog 
celokupnog opusa. Interesantno je da je o njegovom radu koji je posvetio 
Debisiju snimljen i dokumentarni film koji se još uvek može videti u francuskim 
bioskopima. Živi u SAD i predaje na Univerzitetu u Indijani. Aleksis Galperin, 
violinista koji će se takođe čuti na ovom koncertu, nastupa kao solista i 
kamerni muzičar po Evropi, Izraelu i SAD. Laureat je takmičenja "Karl Fleš" 
(London) i "Paganini" (Đenova), a svojevremeno je dobio prvu nagradu na 
Međunarodnom takmičenju Muzičke omladine u Beogradu. Studirao je na visokom 
nacionalnom konzervatorijumu u Parizu i na "Džulijard" školi u Njujorku. 
Predaje na Konzervatorijumu u Strazburu i na Gudačkoj akademiji. Diplomirao je 
filozofiju na Sorboni.