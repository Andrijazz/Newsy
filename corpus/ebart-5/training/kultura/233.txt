> Izvor: matf
> Datum: 
> Rubrika: kultura
> Naslov: U ŠANGAJU tridesetih godina prošlog veka, slepi Amerikanac, nekada diplomata, 
> Članak:

sanja da otvori noćni klub, savršeno mesto, koje će da posveti svom neobičnom 
prijateljstvu sa mladom ruskom emigrantkinjom. Za "belu" groficu, po kojoj će 
bar dobiti ime, stvarnost se potpuno preokrenula. Iz pejzaža carske Rusije, 
bačena je u šangajske noći gde izdržava grofovsku porodicu mrtvog muža - kao 
taksista i prostitutka. Biće to Ralf Fajns, Nataša Ričardson, Vanesa Redgrejv i 
Lin Redgrejv.
Autor originalnog scenarija po kojem se snima ova filmska priča (zvaće se baš 
kao taj tajanstveni noćni klub) je Kazuo Išiguro, književnik japanske krvi i 
britanskog srca, a produkciju je "pod svoje" uzeo slavni tandem čarobnjaka, 
Džejms Ajvori - Ismail Merčant. Dok se Išiguro nedavno ogledao kao scenarista 
(na poslednjem FEST-u viđena "Najtužnija muzika na svetu"), jedno od remek-dela 
spomenutog rediteljsko-producentskog para je upravo ekranizacija njegovog 
"bukerovskog" romana "Ostaci dana".