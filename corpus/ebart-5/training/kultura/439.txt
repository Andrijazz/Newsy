> Izvor: matf
> Datum: 
> Rubrika: kultura
> Naslov: Tribine u Muzeju savremene umetnosti o srpskoj art alternativi tokom devedesetih
> Članak:


Izgleda da je umetnost potrebna samo kad je nema. Tokom devedesetih mediji su 
lamentirali za zlatnim danima MSU. Sada kad Muzej ulaže veliki napor da 
predstavi alternativnu scenu devedesetih, nailazi na opšte nerazumevanje, kaže 
Branislav Dimitrijević

Zbog velikog interesovanja publike, izložba "O normalnosti. Umetnost u Srbiji 
1989-2001" u Muzeju savremene umetnosti produžena je do 21. novembra 2005. 
godine. Povodom izložbe u MSU je počeo ciklus javnih tribina na kojima će 
autori izložbe odgovarati na učestale napade u medijima na ovakav prikaz 
alternativne srpske umetnosti u devedesetim.
Na tribini "Fondacijska umetnost", prvoj u nizu, učestvovali su Branislav 
Dimitrijević, jedan od autora izložbe, Svebor Midžić i Branislav Milekić. Iako 
najavljeni, prof. Miško Šuvaković i Saša Marković Mikrob (jedan od umetnika 
zastupljenih na izložbi) nisu se pojavili, što je Dimitrijević nazvao 
"nedopustivim ponašanjem".
Termin "Fondacijska umetnost" Miško Šuvaković koristi u dva teksta o Soros 
realizmu kao ideološkom modelu devedesetih i o evidentnim sličnostima u praksi 
svih Soros fondacija u istočnoj Evropi. Šuvaković tvrdi da je Soros praktikovao 
stvaranje "druge lige" istočnoevropske umetnosti koja bi bila pandan 
(klon-generacija?) art-superstarovima Zapada.
Dimitrijević, od 1994. do 1999, administrativac Soros Centra za savremenu 
umetnost, navodi podatak da je iz nekih razloga Soros i te kako čuvao 
institucije samoupravnog socijalizma, uprkos njegovoj ideologiji definitivnog 
uklanjanja realsocijalizma iz Istočne Evrope. Savet Soros fonda su činili 
univerzitetski profesori ili renomirani profesionalci koji su odobravali novac 
za projekte.
"Teško je govoriti o smišljenoj kulturnoj politici Soros fondacija. Više je reč 
o odrazu nasleđenog stanja stvari. U prilog tome i činjenica da je većinu 
sponzorisanih radova činila tipična "formalistička umetnost". S obzirom na to 
da je Soros menjao devize po famoznom Slobinom kursu, država je de fakto imala 
veću korist nego svi umetnici aplikanti. Razulareni napadi na Centar za 
savremenu umetnost tokom devedesetih dolazili su isključivo od desno 
orijentisanih ("Tuđmanovi bojovnici", "Sorosova ergela"). Sofisticiraniji 
napadi počinju tek kada je svima bilo jasno da se Soros povlači iz istočne 
Evrope, te više neće biti novaca za projekte", kaže Dimitrijević. On tvrdi i da 
su samo četiri rada sa izložbe "O normalnosti" bila na godišnjim izložbama 
Centra za savremenu umetnost. 
"Komentari tipa da je "O normalnosti" u stvari samo smotra rada Centra - 
nesuvisli su.Izgleda da je umetnost potrebna samo kad je nema. Tokom 
devedesetih, u vreme Radislava Trkulje, mediji su lamentirali za zlatnim danima 
MSU. Sada kad Muzej ulaže veliki napor da predstavi alternativnu scenu 
devedesetih, nailazi na opšte nerazumevanje", poentirao je Dimitrijević.