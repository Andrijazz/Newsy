> Izvor: matf
> Datum: 
> Rubrika: kultura
> Naslov: Istorijski roman
> Članak:


Prištinska "Panorama" je nedavno objavila obnovljeno izdanje romana Vladana 
Đorđevića "Car Dušan". Ovo trotomno delo ima oko 1.500 stranica.
Ono srpsko pokoljenje, kome pripada i pisac ove knjige, koje je odraslo pod 
naperenim topovima turskih garnizona u Srbiji, kaže autor, imalo je ovaj ideal: 
da od vazalne kneževine Srbije napravi nezavisnu i slobodnu državu ujedinjenog 
celog srpskog naroda, ili da povrati Dušanovo carstvo.
Da bi pokazao narodu kakav je bio Dušan, a kakvo njegovo carstvo, pisac ove 
knjige počeo je da piše 1875. godine veliki istorijski roman, u kome je hteo da 
ispriča kompletnu dvadesetogodišnju vladavinu Stefana Dušana. A ovda su 
usledili srpsko-turski ratovi, pa balkanski ratovi. Vladan Đorđević je svoj 
obimni roman završio tek 1915. godine u Kragujevcu.

Vučkovićeva poezija

Ista izdavačka kuća objavila je knjigu izabranih pesama Lazara Vučkovića "Oluja 
i dom". Izbor je sačinio Radoslav Zlatanović. Knjiga ima pet tematskih celina.
Lazar Vučković (1937-1966), u vreme svog kobnog ovozemaljskog skončanja na 
kosovsko-metohijskim prostorima, naglašava Zlatanović, važio je za vodećeg 
srpskog pesnika, ali ga je književna kritika zaobilazila. Takvu sudbinu su 
doživeli mnogi pisci s Kosova i Metohije.
Lazar Vučković, čovek introvertne, nenametljive prirode, objavljivao je 
isključivo u prištinskom "Jedinstvu", nije uopšte mario za druga književna 
glasila.

Ceh je plaćen

Posle tri zbirke pesama i knjige priča, Božidar Bjelica Japan (1960), objavio 
je u izdanju "Interprinta", roman "Rat i nemir".
Kao i u pričama, naglašava Rajko Lukač, Bjelica se i u svom romanesknom prvencu 
bavi životom svoje generacije koja je detinjstvo provela u našem 
socijalističkom zenitu, kada su materijalna dobra pružala jedan lagodan 
porodičan život, generaciji kojoj je mladost bila neka vrsta produženog 
detinjstva, da bi onda, kada su postali tridesetogodišnjaci, morala da se 
promeni za jednu noć. Bila je to noć u kojoj su nestale sve društvene vrednosti 
i sama zemlja u kojoj su živeli, a generacija o kojoj Bjelica piše podnela je 
najveći teret raspada države i platili najveći ceh.

Roman u stihu

Izdavačka kuća "Graficon uno" iz Novog Beograda objavila je novu zbirku pesama 
Aleksandra Korbutovskog "Mediteranska soba", s podnaslovom  Poetska 
instalacija. Reč je o svojevrsnoj poemi sa 37 pevanja.
Đoko Stojičić, recenzent knjige, veli da je "Mediteranska soba" ljubavni roman 
u stihu. Sve osobenosti ove književne vrste su tu: jedinstvo radnje, uvod, 
zaplet, kulminacija i rasplet. Glavni junak govori u prvom licu o svojim 
doživljajima na vreloj obali Mediterana, uhvaćen u magiju nove rasplamsale 
ljubavi spram druge ljubavi negde daleko odakle je doputovao.