> Izvor: matf
> Datum: 
> Rubrika: kultura
> Naslov: POSLE ODLAGANjA, IPAK PREMIJERA "CIRKUSA ISTORIJE"
> Članak:


Predstava Sonje Vukićević pozvana na Bečku festivalsku nedelju. Lečić na 
rolšuama, Anita - Hamlet na štulama, Hristina u atomu... atrakcije koje ne guše 
ni Šekspira ni Veliki mehanizam

E, i to se najzad dogodilo: prva Bitefova produkcija, predstava "Cirkus 
istorija" Sonje Vukićević, ne samo da je premijerno izvedena u Teatru Posejdon, 
nego je odmah pozvana na festival Viner festvohe (Bečka festivalska nedelja). 
Ko je čuo, tvrdi da je, gospođa Cimerman, direktorka  tog festivala, preksinoć 
zahvalila Jovanu Đirilovu što joj već tri godine preporučuje Sonju Vukićević, 
koju je napokon videla na delu!
I ko nije čuo - poverovao je. Sonja je Lečića (Branislava) primorala da u 
furioznom tempu kruži na rolšuama, Anita (Mančić) hoda na štulama i govori 
Hamletov monolog, Hristina Popović Mijin rotira telo, dušu i prelepu glavu u 
nukleusu atoma... Tu su i fenomenalni Tamara Vučković, Dragan Mićanović, Miloš 
Vlalukin, tri nimfice-gimnastičarke, klovn, slušamo Morikoneovu muziku 
("Amarkord"), povremeno trube buđenja iz "Odavde do večnosti", Štrausov valcer, 
zvučnici su prejaki "u prostoru koji nije pozorišni, te ga je trebalo iz osnova 
tehnički osvojiti"... Između su Veliki mehanizam (Jana Kota), monolozi i citati 
iz Šekspirovih dela. U ishodu - pitka, predstava, koja nikog ne ostavlja 
ravnodušnim.
Autorka veruje u svet bez nasilja, u kojem "žena može da bude Hamlet, jer 
jedino ženi možeš da veruješ". Publika je poverovala njoj i, u razgovoru o 
predstavi posle - proglasila ostvarenje fascinantnim! I nije poverovala 
pokušaju (nedužnog) umetničkog direktora i selektora da se, kad je razgovor 
krenuo na temu "skandala" u vezi sa odlaganjem premijere, opravda u nečemu u 
čemu, zapravo, nije lično kriv. Uostalom, zar smo jednu predstavu Bitefa u ovih 
40 godina gledali u "nepozorišnom prostoru"?! I, šta je tu bilo incidentno? 
Drugo je, međutim, kad u nekadašnjoj gasnoj komori, TV studiju, diskoteci, čemu 
li je sve služila ta zgrada na Starom sajmištu, jedini "faktor rizika", posle 
svega, ispadne - agregat!
"Cirkus istorija" ostaje na Starom sajmištu, da, zasad - svako veče, podseća na 
svevremenu Šekspirovu mudrost.