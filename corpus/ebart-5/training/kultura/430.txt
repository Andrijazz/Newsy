> Izvor: matf
> Datum: 
> Rubrika: kultura
> Naslov: Proslavljena 175. godišnjica osnivanja Gliptoteke u Minhenu
> Članak:


Zoran Andrić

Specijalno za Danas

Bavarski kralj, iz dinastije Vitelsbaha, Ludvig Prvi (1786-1868), odrastao u 
filohelenističkom duhu, dao je još kao kraljevski vojvoda, pre no što je 
krunisan, nalog svom dvorskom arhitekti, Leu fon Klenceu, da sve građevine u 
kraljevstvu budu u duhu antike. Ali kao poseban izvor takvih arhitektonskih 
parametara i nadahnuća, trebalo je da posluži kolekcija autentičnih skulptura, 
plastike i slikarstva sa antičkim motivima i sižeima. Tako je inventivni 
protomajstor Leo fon Klence, pred vratima ondašnjeg Minhena, stao graditi 
tempel kao na antičkom forumu sa jonskim stubovima. Gliptoteka je otvorena 
1830. bez ikakvih svečanosti. U duhu tog originalnog rigorizma, da ne kažemo 
Ludvigove krajnje štedljivosti, proslavljena je i 175. godišnjica minhenske 
Gliptoteke.
Ime ovoj instituciji dato je po analogiji sa grčkim neologizmima - biblioteka, 
pinakoteka, gliptoteka. Severna strana tog edificijuma, sa velikim salama 
posvećena je grčkoj i rimskoj plastici. Od 1806. do 1830. pošlo je za rukom 
Ludvigu Prvom da iz sopstvenih, privatnih sredstava kupi više takvih remek-dela 
grčke i rimske skulpture. Kopernikanski obrt u Ludvigovom doživljaju umetnosti 
treba videti u njegovom putu u Italiju (1804/1805). To je bio, metaforički 
rečeno, njegov put u Damask. Njegovi umetnički agenti - Johan Martin fon Vagner 
i Johan Geor fon Dilis - sakupili su takva retka dela kao što su "Meduza 
Rondandini" ili "Berberinski faun" i time proneli slavu Gliptoteke kroz vasceli 
kulturni svet. Time je "Atena na Izaru", kao sinonim Minhena, skovan u 
filohelenističkom duhu, izrasla u jednu od najznačajnijih kulturnih metropola 
Evrope.
Scenario za ovaj jubilej koji je proslavljen 13. oktobra bio je lapidaran. 
Kratak, prigodni pozdrav predstavnika bavarskog ministarstva za kulturu i 
uvodni referat sadašnjeg direktora, prof. dr Vunšea, koji je ponudio panoramu 
markantnih etapa u istoriji ove institucije, bili su cela jubilarna svetkovina. 
Povodom ovog obeležavanja izišla je monografija o kulturno-istorijskom razvoju 
Gliptoteke iz pera njenog sadašnjeg direktora, prof. Rajmunda Vunšea (Raimund 
Wnsche: "Glyptothek Mnchen. Meisterwerke griechischer und rmischer 
Skulptur". C. H. Beck Verlag, Mnchen 2005). Tematski luk ove monografije 
zahvata od prvih ideja i planova o izgradnji Gliptoteke do njenog razaranja u 
Drugom svetskom ratu, njenoj obnovi 1972, pa sve do današnjeg njenog izložbenog 
koncepta. Stare fotografije i druge arhivalije dokumentuju dramatične mene te 
značajne institucije koja traži sebi ravne u celokupnom kulturnom svetu.