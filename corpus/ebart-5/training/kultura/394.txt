> Izvor: matf
> Datum: 
> Rubrika: kultura
> Naslov: ZAVRŠEN MEĐUNARODNI SAJAM "TRG OD KNJIGE"
> Članak:


Dodeljene sajamske plakete za izdavački poduhvat i najbolju likovnu opremu

Dodelom sajamskih nagrada završen je sinoć hercegnovski "Trg od knjige" koji je 
minulih osam dana u srcu starog grada na Belavisti okupio pedesetak domaćih i 
stranih izdavača.
U kategoriji izdavački poduhvat nagrađeni su Zavod za udžbenike i nastavna 
sredstva Beograda i Zavod za udžbenike i nastavna sredstva Srpsko Sarajevo, za 
zajedničko izdanje monografije "Drina" grupe autora, CID iz Podgorice za 
NJegošev "Gorski vijenac" (kritičko izdanje i "Besjeda Banja Luka i Ars libri 
Beograd za fototipsko izdanje "Krfskog zabavnika".
Za najbolje likovno opremljene knjige plakete su pripale monografiji "Drina" 
zatim Službenom listu SCG za knjigu - "Rusija i raskol Evrope" i Zavodu za 
udžbenike i nastavna sredstva Beograd za knjigu "Narodne pesme i igre Kosova i 
Metohije". U žiriju Međunarodnog sajma "Trg od knjige" bili su Gordana 
Bulatović, Dragan Jovanović i Milina Kovačević.
Na "Trgu od knjige" sinoć su priređena još dva programa. Promovisana je knjiga 
"Nove priče iz Žutilovine" autora Špira Živkovića o kojoj je govorio Dragomir 
Brajković, a zatim se sajamskoj publici predstavio i Aleksis Stamatis gost iz 
Grčke o čijem je stvaralaštvu govorio Gojko Božović.
Porukom "ispisali smo novu stranicu Trga od knjige, ali knjigu ne zatvaramo" 
sajam je zatvorio sekretar sekretarijata za društvene djelatnosti Rade Božović. 
On je podsetio da na "trgu pod otvorenim nebom ima uvek dovoljno prostora a u 
domaćinima dobre volje za nove susrete poput ovogodišnjih sa Mirom 
Vuksanovićem, LJiljanom Habjanović Đurović, Evom Ras, Jovanom Radulovićem, 
Ivanom i Jelenom Žigon, Radom Đuričin, najboljim našim izdavačima ali i 
publikom koja je svih osam sajamskih noći ostajala na Trgu i pošto programi 
završe."