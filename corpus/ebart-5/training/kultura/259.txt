> Izvor: matf
> Datum: 
> Rubrika: kultura
> Naslov: tvister
> Članak:


Aleksandar Žikić posmatrač

Novi ciklus monoserije "Mile vs. tranzicija" (B92) pokazao je da je prvi ciklus 
ne samo imao smisla, nego je, usput definišući novi žanr na domaćoj televiziji, 
postavio temelje za ozbiljnu dugovečnost. Materijala za Miletove opservacije 
očigledno će tek biti - ekstrovertno, egzibicionističko srpsko ludilo u 
kombinaciji sa introvertnim, maskiranim "evropskim" nepresušan je izvor 
inspiracije. Mile se, dakle, vratio još unezvereniji, još pogubljeniji, još 
glasniji i spremniji na svaku vrstu konflikta sa jačima od sebe. Scenaristički, 
zahvaljujući autoru Srđi Anđeliću, potpuno uobličen, glumački atraktivan i 
dosledan, Mile je činom povratka prestao da bude Zoran Cvijanović koji glumi 
"Mileta": lik se stopio sa svojim tumačem na prirodan, bezbolan i plemenit 
način.
Cvijanović ne dozvoljava sebi da se spusti na nivo direktne, očigledne tezge, 
nikada ne koristi cinizam kao izgovor za malodušnost i liniju manjeg otpora, 
nikada ne pokazuje prezir ni prema liku, ni prema gledaocima. To je vrlina koja 
se srazmerno retko sreće kod ljudi koji rade na televiziji, ili za televiziju. 
Snaga medija izaziva osećaj moći, dodatno hipertrofiran disproprcijom između 
talenta i ambicije, pa se virtualni monstrumi množe zastrašujućom brzinom. Mile 
je iznad toga i zato zaslužuje da bude popularan, bez obzira da li se 
gledalačka identifikacija izvodi obrnutim smerom, ili ne. On, suprotno prvom 
utisku, zna šta govori, a njegovi suludi i neartikulisani stavovi često, ako ne 
i uvek pogađaju opasno blizu samog centra problema.
(tvisterblic@yahoo.com)