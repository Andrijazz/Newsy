> Izvor: matf
> Datum: 
> Rubrika: kultura
> Naslov: ROĐENDAN GALERIJE "PROARTE" U NOVOM SADU OBELEŽEN IZLOŽBOM SLIKA NAŠEG VELIKOG 
> Članak:

KOLORISTE

Izložbu "Milan Konjović, slike iz novosadskih kolekcija" otvorio dr Draško 
Ređep. Poznato je da je Konjović, svestan vrednosti svoje palete, visoko cenio 
svoje slike

IMATE li Konjovića? To je odavno već pitanje prestiža, izvesne odvojenosti, 
patricijskog duha, Vojvodine stare napokon.
Dr Draško Ređep zasigurno ne kaže, štaviše ne tvrdi to tek tako, jer teško da 
se može naći ljubitelj umetnosti koji u svojoj kolekciji nema bar jednog 
Konjovića. Zato je i prvo rođendansko slavlje u galeriji "Proarte" u Novom Sadu 
zamišljeno i ostvareno upravo izložbom slika Milana Konjovića, prikupljenih za 
ovu priliku, iz novosadskih kolekcija.
- Sve je onako kako smo za galeriju "Proarte", u Radničkoj 24, zamislili 2004. 
godine - podsetio je dr Draško Ređep, kome je povereno otvaranje izložbe "Milan 
Konjović - slike iz novosadskih kolekcija" - Važnost fotografije u likovnom 
svetu, izložba jedne slike, temat Elemenat vode, Sejšeli u jesen Kopaonika, 
mala slika, uz šoljicu kafe, pokriva ceo zid... I sad, kao znak usklika, 
Konjović koga niko nije video.
Dr Draško Ređep, je veoma dobro znao i poznavao našeg najvećeg koloristu 
Konjovića. A, i sam spada u one povlašćene, čije enterijere, kako je sam lepo 
zapazio, ozaruju prizori na delima velikog vojvođanskog umetnika. Konjovićeve 
slike nikada nisu bile "pristupačne" džepu što dr Ređep ovako komentariše:
- Poznato je da je Milan, veoma rano svestan visoke vrednosti vlastite palete, 
moćno držao steg visokih cena. Bez obzira da li su bili u pitanju kraljevski 
ministri, ili pak, u slučaju Madlen Olbrajt, čehoslovački ambasadori. Zna se da 
se nije razbacivao. No kada je poklanjao, činio je to sa radošću dečaka... I 
kada je poklanjao, i kada je prodavao, to će reći uz naknadu ustupao svoja 
platna, on je to činio zarad nečije nepojamne radosti...
Sećam se, dodaje dr Ređep, da sam, u velikom ateljeu, bio zadivljen kako 
nastaje jedna sasvim svetla, plavetna slika lala, valjda jesen 1984. I kako je, 
kada sam isto u toj godini naišao u   Sombor Milan otprve, takoreći na vratima 
povikao: "Sad župane skoči. Imaš razloga za to". Skočio sam, tad visoko. Lale 
su bile moje.