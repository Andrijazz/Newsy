> Izvor: matf
> Datum: 
> Rubrika: kultura
> Naslov: ZAVRŠENE HORSKE SVEČANOSTI U NIŠU
> Članak:


Iako festival nije strogo takmičarski, međunarodni žiri dodelio priznanja

NIŠ - Kasno preksinoć, bolje reći, rano juče, jer je program potrajao do iza 
ponoći, svečano su završene 21. internacionalne horske svečanosti. Na 
velelepnoj letnjoj pozornici u niškoj Tvrđavi, koja je šezdesetih godina 
prošlog veka projektovana i izgrađena upravo za ovaj festival, tri večeri su se 
smenjivale odabrane pevačke družine iz zemlje i inostranstva, prezentujući 
lepotu horskog pevanja i mogućnosti ljudskog glasa, tog najsavršenijeg muzičkog 
instrumenta.
Pred brojnim ljubiteljima ove vrste muzike nastupilo je petnaest horova, od 
kojih devet iz inostranstva, kao i brojne grupe, solisti i instrumentalisti u 
pratećem programu, sa preko sedamsto učesnika. Prve i druge večeri, čak i po 
dve hiljade posetilaca je strpljivo pratilo četvoročasovni program, dok je 
početak završene večeri obeležila kiša, pa je publika bila vidno proređena.
Razmena muzikalnosti
Horske svečanosti su protekle u znaku jubileja dva velikana - 250 godina od 
rođenja Volfganga Amadeusa Mocarta i 150 godina od rođenja Stevana Stojanovića 
Mokranjca. Na programu su bili domaći i strani autori, klasici i savremeni 
stvaraoci. Neka dela imala su svetsku premijeru, kao što je "Srpsko kolo 2" 
Aleksandra S. Vujića koje je interpretiralo Srpsko pjevačko društvo "Jedinstvo" 
iz Banjaluke.
- Horska muzika je put preko kojeg je Srbija već odavno, a posebno Niš, u 
Evropi, ali i svetu. Na polju horske muzike Niš i te kako ima šta da ponudi 
svetu i svi mi treba da smo ponosni na dosadašnje niške horske festivale. 
Stranim horovima nudimo da upoznaju naše vrednosti, a otvoreni smo da primamo 
sve što je kvalitetno, bez obzira odakle dolazi. Nišlije znaju da cene i podrže 
svoj internacionalni horski festival i svi se raduju i jedva čekaju pevanje 
stranih i srpskih pevačkih družina u niškoj Tvrđavi, a zatim tradicionalno 
druženje učesnika iz raznih zemalja, zapisao je mr Aleksandar Vujić, predsednik 
Saveta festivala.  Ovo je, dodaje Vujić, razmena muzikalnosti bez takmičenja, 
uz radost i druženje, kao svakodnevni vid komunikacije sa drugim narodima.
Upravo pod dirigentskom palicom Aleksandra Vujića, predstavnici svih horova su 
za kraj otpevali "Viva la muzika". Iako festival nije strogo takmičarskog 
karaktera, dodeljena su priznanja. U žiriju su bili:  Anatoli Kiselev, 
kompozitor iz Moskve, Graf Suzana, dirigent iz Mađarske, Emil Janev, dirigent 
iz Bugarske, mr Milena Injac, dirigent iz Niša, Maks Frej, dirigent iz Nemačke 
i Dragan Tomić, kompozitor iz Niša.
Nagrade i povelje
Nagradu za najbolje izveden program u celini dobio je kamerni hor "Ave" iz 
Ljubljane. Povelja za najbolje izvedeni program u omladinskoj konkurenciji 
pripala je horu "Mladost" iz Moskve. Nagradu "Radojica Milosavljević Ika" za 
najbolji izbor programa dobio je hor dečaka i Kamerni omladinski muški hor iz 
Bresta u Belorusiji, dok se nagradom "Milorad Veljkovića Špaja" za najbolje 
izvođenje kompozicije okitio Omladinski hor "Svitič" univerziteta Gogolj Nizinj 
iz Ukrajine. Francuski hor "Meltingpot", kojim diriguje rođena Prokupčanka Nina 
Pal Marković, poneo je priznanje za najbolje izvođenje kompozicije, a pripala 
mu je i nagrada grada Niša na osnovu glasova publike.
Dodeljene su i povelje za negovanje lokalne folklorne tradicije (dobitnik 
Ženski hor SKC Univerziteta u Nišu), za najbolje izvođenje kompozicije po 
izboru (Ženski kamerni hor "Zlatna lira" iz Trgovišta u Bugarskoj), za najbolji 
utisak na žiri publike (Hor dečaka i Kamerni omladinski muški hor iz 
Belorusije), za izvođenje kompozicije starog majstora (Mešoviti hor "Juventus 
kantat" Sombor). 
Povelje su dobili i Mešoviti hor "Braća Baruh" iz Beograda za izvođenje 
kompozicije Aleksandra Vujića "Crkveni hor", Crkveno pevačko društvo "Branko" 
iz Niša za izvođenje kompozicije Stevana Mokranjca, Srpsko pjevačko društvo 
"Jedinstvo" iz Banjaluke za negovanje autentičnog izraza, Mešoviti hor Unija 
banaka Grčke iz Atine za izvođenje tradicionalne muzike sa grčkih ostrva, kao i 
dirigenti Tatjana Španova, Andraž Hauptman i Mešoviti hor AKUD "Mirčo Acev" iz 
Skoplja.
Pod pokroviteljstvom grada Niša, horske svečanosti je organizovao Niški 
kulturni centar.