> Izvor: matf
> Datum: 
> Rubrika: kultura
> Naslov: kratkiRezovi
> Članak:


Istorija i filozofija GNU pokreta i predistorija ideje slobodnog softvera, 
tribina je koja će 11. februara (19.00) biti održana u Sali na prvom spratu 
beogradskog Doma omladine. Tribina se održava nakon nedavnog prikazivanja filma 
"Revolution OS" (Revolucija operativnog sistema) i pokušaće da odgovori na sva 
pitanja koja nisu u samom filmu u potpunosti razjašnjena - od upoznavanja sa 
GNU idejom i osnovnim principima slobode softvera i njegove odbrane, do uticaja 
ovakvog stava na društvena kretanja i globalnu ekonomiju, budući da GNU pokret 
predstavlja i društveno-političku ideju. Celokupna tema biće podeljena na dva 
dela koji će se naizmenično obrađivati hronološki. Prvi deo će se odnositi na 
internacionalnu scenu, dok će drugi biti okrenut događanjima kod nas. Predavači 
su Miloš Rančić - Vikimedija SCG, Ivan Jelić - FSN, Ivan Nador - Vikimedija 
SCG, Dragan Satarić - Vikimedija SCG i Marko Đorđević - LUG Beograd. Teme 
izlaganja svrstane su u "Predistoriju ideje slobodnog softvera"; "Događaje 
tokom sedamdesetih godina koji su doveli do ideje o stvaranju GNU (do kraja 
1983, rad Richarda Stallmana i MIT i uzrozi koji su doveli do njegovog odlaska 
sa MIT i formiranja GNU pokreta i Fondacije slobodnog softvera)"; "Događaje po 
pitanju računarstva, od prvih računara do kraja sedamdesetih kod nas"; "Period 
od stvaranja GNU do stabilne verzije Linux kernela (1984-1993)"; "Informatičku 
situaciju osamdesetih kod nas"; "Period od 1993. zaključno sa stvaranjem OSI 
(Open Source Initiative) u februaru 1998. godine)"; "Devedesete kod nas"; 
"Period od 1998. do danas u svetu" kao i "Događanja od 2000. do 2005. i 
trenutno stanje po pitanju zajednice slobodnog softvera kod nas (sve relevantne 
grupe, ogranizacije i projekti)". Izlaganja će biti praćena prezentacijom na 
video bimu. Ulaz je slobodan. Organizatori su Vikimedija i Dom omladine 
Beograda.