> Izvor: matf
> Datum: 
> Rubrika: kultura
> Naslov: "Život? ili Pozorište?" u Muzeju umetnosti i istorije Judaizma
> Članak:

Dušica Nikolčić

Specijalno za Danas iz Pariza

Muzej umetnosti i istorije Judaizma predstavlja svojevrsnu autobiografiju sa 
rečima, slikama i muzikom umetnice Šarlote Salomon. Ovo delo sa nazivom "Život? 
ili Pozorište?", sastoji se od 274 gvaša. Iznenađuju pre svega boje - slikarska 
tehnika joj je vrlo jednostavna, koristi tri osnovne boje: žutu, crvenu i 
plavu, i one su joj dovoljne da izrazi i elaborira sve značajne događaje iz 
života koji ovde dobijaju mesto, zadržavajući distancu u odnosu na ono što 
oseća kao pretnju, zatim dečija čistota gvaša i providan papir koji 
upotrebljava. Život shvata kao nežnu priču, kao Šagalova platna i Babeljeve 
priče.
"Ovo je ceo moj život", reči su Šarlote Salomon, poveravajući svoje radove 
doktoru iz Vilfransa. Malo potom, deportovana je sa mužem u Aušvic i ubijena po 
dolasku, u petom mesecu trudnoće, oktobra 1943. Delo je preživelo, sklonjeno i 
sačuvano, i posle rata vraćeno njenim roditeljima. Iako nalikuje slikovnici, u 
pitanju je surova i istinita priča. Danas pripada muzeju istorije Jevreja u 
Amsterdamu. Rođena u nemačkoj jevrejskoj familiji 1917. bila je u prvom redu za 
tužnu predstavu koju je svet tadašnje epohe pripremao. Ima samo 23 godine 1940, 
kad napušta Berlin i beži ispred nadolazećeg fašizma na jug Francuske, 
pridruživši se majčinim roditeljima i bira umetničku školu, pošto napušta licej 
gde je bila žrtva antisemitskih napada. Umetničko stvaranje joj dolazi kao 
štit. Suočava se sa neumitnim početkom rata ali i sa otkrićem tamne porodične 
tajne, gde saznaje svu istinu o životu. Petog marta 1940, dan posle samoubistva 
svoje bake, deda joj priča sudbinu žena iz familije, koje su sve svojom voljom 
okončale živote. I tetka čije ime nosi, i za koju joj je rečeno da je 
nastradala od zaraznog gripa, kao i njena majka i baka. Da bi sprečila tu 
fatalnost ona stvara nešto "ludo i posebno", kako sama kaže i u groznici se 
prepušta slikanju.
U ovom pozorišnom komadu sa pevanjem, kako ga još nazivaju, sa serijom od preko 
900 gvaševa koje je naslikala za manje od dve godine i numerisala sve do 
osamstotog, ispoljava i dečiji strah i odaje himnu životu i mudrosti. Ukupno 
1.325 gvaševa računajući od prve slike koja prikazuje tetkino samoubistvo, sve 
do one gde odlučuje da živi, postane umetnik, naslikavši sebe nasuprot mora, 
noseći na svom telu natpis Život? ili Pozorište? Kao u tragediji, oseća se 
život koji se poigrava sa smrću i sudbina koja progoni junake, gurajući ih 
nezaustavljivo u propast i smrt. Internirana je sa dedom, u kamp u Gur iste 
1940, a potom oslobođena. Juna 1943. udaje se za izbeglog austrijskog Jevreja 
koji se brine o sirotištu u Nici. Otkriveni, internirani su u Dransi, potom u 
Aušvic gde su ubijeni iste godine, mada je zvaničan datum smrti 9. maj 1945. 
godine.
Njena slikarska linija podrhtava, nastala od ratne izvesnosti, horizont je 
nakrivljen, noge jedva dodiruju tlo a perspektiva je poništena. Ali to 
"poravnanje" i uklanjanje prepreka nekako još jasnije otkriva umetničinu 
nameru. Lagani simbolizam gvaša može biti shvaćen kao vid zavereništva koji u 
svom potezu zadržava smrt. Umesto moralisanja i čarobnih formula, ostaje 
Dabermonova replika (ličnost iz komada, simbol preporoda) da: "ono što je bitno 
- nije da nas život voli, već da mi volimo njega". Čitav njen rad prožet je 
ovim osećanjem. Platno je često podeljeno na dva dela (dve slike), koje je 
teško razumeti bez teksta koji ih prati. Priča se prepliće sa svakodnevnim 
životom kome se umetnica duboko poklanja, i istovremeno je zasnovana na 
razumevanju smrti. Život? ili Pozorište? kako mu i sam naziv kaže, postavlja 
pitanje ljudske komedije i umetnosti koja služi kao pribežište i izgovor. I da 
li pozorište što toliko nalikuje životu, treba da zameni i ulepša stvari u 
njemu i dedramatizuje smrt? Ono što je na prvi pogled ličilo na priču za decu, 
postaje jedno pravo metafizičko pitanje. Slikarska tehnika dobro objašnjava taj 
dvostruki nivo čitanja. Ne upotrebivši nijednu osim tri osnovne boje, ova mlada 
žena se izražava jednostavnim načinom, koji u sebi nosi misteriju, a reči što 
prate tekst nalikuju pesničkim stihovima. Slike nisu razumljive na prvi pogled 
i otkrivaju onima što vide skrivenu dubinu, blisku ekspresionistima.
Povodom ove izložbe Muzej umetnosti i istorije judaizma objavio je, zajedno sa 
Prestel Verlagom, prvo francusko integralno izdanje Život? ili Pozorište?, i 
katalog sadrži 784 gvaša i oslikane tekstove, po slikarkinom izboru, čineći 
tako ovu verziju dela "autorizovanom". Organizovane su i brojne manifestacije i 
predavanja u okviru ove izložbe, serija filmova o umetnici i koncert klasične 
muzike koji je vezan za temu "Mlada devojka i smrt", jer je osim slikarstva i 
poezije, i muzika sastavni deo ove istinite drame Šarlote Salomon.
