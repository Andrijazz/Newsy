> Izvor: matf
> Datum: 
> Rubrika: kultura
> Naslov: Morticia's Lovers (Italija) Bašta Barutane
> Članak:


koncert

Četvorka iz Pjaćence, imena Morticia's Lovers, koju je poprilično prazna i 
pretežno više nego mrtva Bašta kalemegdanske Barutane, dočekala ipak - 
inicijativom svetlih izuzetaka među pojedincima - pesmom "La chante mi 
Cantare", obasjala je iščeznuli letnji Beograd bljeskom latinske elegancije 
preko standardnih punk ideala oduvek, dodajući možda ne senzacionalnu no 
svejedno drago srcu uvek da se čuje, divlju energiju jednog eksplozivnog 
trenutka u sada već davnašnjim stranicama rock'n'roll istorije.
Tako su "Mortišini ljubavnici" (sećate se porodice Adams?), ako ne baš 
"ostrašili" u najradikalnijem punk smislu te reči, a ono pridodali makar mrvicu 
elana entropičnoj gradskoj populaciji, što osim nešto pravoverne punk odežde i 
ukupnog stylinga u tom pravcu i nije imala šta osobitije da ponudi u pogledu 
zahtevanog auditorijumskog ponašanja u ovakvoj vrsti zgode. Okej, Morticia's 
Lovers isuviše su uglađeni i stilizovani - na posve fin i prihvatljiv način 
dabome - e da bi se njihova publika polivala pivom i sekla po telu tokom 
nastupa. No, ako vam je u gledalištu najveseliji, decentno doterani gospodin 
više nego srednjih godina, pardon dvojica, a tinejdžerski akcioni program tek 
gdegde zatinja... hm, da li je ovom mestu nešto ovakvo odista i potrebno?
Međutim - jeste. Ako i niste otišli sa svirke specijalno nadahnuti, a ono je 
neka vrsta ozarenja definitivno ostala da svetluca u nedeljnoj noći između dva 
valjda najvrelija letnja beogradska dana. Morticia's Lovers mešaju Thundersa, 
Ramonese, feudalizam, visoku frekvenciju reči "fuck" i Plastic Bertranda u svoj 
slatki divlji punk, koji iz očigledne fanč perspektive kontinentalne Evrope 
ukazuje na sopstvenu eventualnu "divljost u srcu". Pa, simpatično, nema šta.