> Izvor: matf
> Datum: 
> Rubrika: kultura
> Naslov: Jedan od najvećih tenora današnjice večeras nastupa u Centru "Sava" 
> Članak:


Svima donosim pozdrave Radomira Antića, trenera Barselone, 
rekao je na kraju konferencije za novinare slavni gost

Veoma sam srećan što sam u vašoj zemlji i veselim se zbog mogućnosti da pevam 
za vas i tako uveličam godišnjicu JAT-a. Želeo bih da se izvinim zbog 
zakašnjenja, imali smo problema sa gorivom u Barseloni - rekao je Hoze Kareras, 
slavni španski tenor odmah po dolasku u Beograd. 
Dobro raspoložen u smeđem odelu i prosed, narednih pola sata Kareras je 
strpljivo odgovarao na pitanja novinara. 
Na pitanje šta ga je motivisalo da dođe u Beograd, rekao je:
- Za svakog umetnika je izazov da peva prvi put pred ovom publikom. Znam da 
beogaradska publika ima visoke standarde i kvalitetnu tradiciju. Daću na 
koncertu sve od sebe. Biće to mešani program uglavnom tenorskog repertoara.
O popularizaciji operske umetnosti Kareras je rekao:
- Popularizacija operske umetnosti je pre svega potreba a ne rizik. To nije 
samo moranje, to je i obaveza. Za operu su nekada govorili da je elitistička 
umetnost, međutim, ja mislim da je nužno da ona bude pristupačnija širim 
masama. 
Na pitanje novinara "Glasa" o novim projektima, Kareras je rekao da u nekoliko 
narednih godina neće imati neke specijalne planove, radiće uobičajene koncerte, 
opere i snimaće kompakt diskove. 
- To je, dakle, sve ono što sam radio u protekle 32 godine. I dalje doživljavam 
radost što radim ono što najviše volim na svetu. U narednom periodu naročito 
planiram koncerte sa Plasidom Domingom i Lučanom Pavarotijem u Velikoj 
Britaniji. 
O pop muzici, o tome koju muziku sluša, kaže:
- Uvek sam mislio da postoji prava muzika za svaku priliku, zavisno od 
raspoloženja. Rado slušam Brusa Springstona, Frenka Sinatru, Toma DŽonsa. Sa 
Monserat Kabalje sam trista do četiristo puta pevao. Postoje dva najveća 
soprana u svetu  Marija Kalas i Monserat Kabalje. 
A na pitanje, da li će posetiti neku od naših bolnica, rekao je:
- Na žalost, ovog puta zbog kratkog boravka u Beogradu neću imati priliku da 
posetim neku od vaših bolnica. Možda nakratko posetim dečju bolnicu. 
(Organizatori su naznačili da će neka sredstva sa koncerta biti upućena našim 
bolnicama kao humanitarna pomoć).
Na pitanje o tome koliko poznaje našu opersku tradiciju i naše pevače, Kareras 
je odgovorio:
- U vašoj zemlji postoji velika operska tradicija. A sarađivao sam sa Jadrankom 
Jovanović. Nadam se da će vaša zemlja pružiti još mnogo dobrih operskih pevača.
Slavni svetski tenor Hose Kareras beogradsku  konferenciju za novinare završio 
je rečima:
- Svima donosim pozdrave Radomira Antića, trenera Barselone.
Svečane toalete Beograđanki su gotove, ulaznice su kupljene, poslednje pripreme 
završene... sve je spremno za koncert jednog od najslavnijh tenora sveta Hosea 
Karerasa, koji će nastupiti večeras u 20 časova, prvi put na sceni "Centra 
"Sava". U pratnji Beogradske filharmonije pod upravom Davida Himeneza.