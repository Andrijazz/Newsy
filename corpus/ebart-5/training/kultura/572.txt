> Izvor: matf
> Datum: 
> Rubrika: kultura
> Naslov: Međunarodna kolonija umetničke keramike "Zlakusa 2006"
> Članak:


Jedanaesta Međunarodna kolonija umetničke keramike "Zlakusa 2006" počinje danas 
u Užicu i trajaće narednih deset dana. Prema rečima Sofije Bunardžić, akademske 
slikarke-keramičarke i direktorke kolonije, ovogodišnji saziv okupiće 
devetnaest umetnika iz zemlje i inostranstva, koji će umetnička dela stvarati 
na tradicionalni način izrade grnčarije, koji se neguje u užičkom selu Zlakusa.
Koristeći specifičnu glinu iz ovog sela, oplemenjenu mineralima, a po 
jedinstvenoj tehnologiji, koja datira iz praistorije, umetnici će imati priliku 
za eksperiment, gradeći fine spone između tradicije i savremenih tendencija u 
umetničkoj keramici. S druge strane, ova manifestacija je uspela da oživi stari 
grnčarski zanat u Zlakusi, tako da se od nekadašnjih pet majstora pre jedanaest 
godina, danas ovim zanatom bavi njih oko četrdesetak. Ova tehnika, koja, pored 
ostalog, podrazumeva kombinovanje keramike sa ostalim materijalima, prirodno 
sušenje i kasnije pečenje nastalih umetničkih dela na otvorenoj vatri, nazvana 
"Sofija-Zlakusa", već je afirmisana u zemlji i svetu, a od nedavno se proučava 
i u umetničkiom školama. Za jedanaest godina, koliko se kolonija organizuje, 
najpre u selu Zlakusi, a potom u Domu "Petar Radovanović" u Užicu, učestvovalo 
je 165 istaknutih umetnika iz 15 zemalja, deset likovnih kritičara, arheolog i 
umetnički fotograf.
Koloniju organizuje udruženje "Keramika Zlakusa" iz Užica, a pokrovitelji su 
Ministarstvo kulture sa 300.000 i SO Užice koja je izdvojila dodatnih 270.000 
dinara. "Ove godine kolonija će okupiti izuzetne umetnike iz Holandije, 
Bugarske, Slovenije i Srbije", rekla je Danasu Bunardžićka koja je i idejni 
tvorac ove kolinije. Među njima su i profesori užičke Umetničke škole, 
akademski vajari Biljana Ugren-Kovačević, Ana Bogićević i Mladenka Stanić, ali 
i najbolja učenica ove škole na odseku za keramiku, maturantkinja Aleksandra 
Petrović. U galerijskom prostoru Doma "Petar Radovanović" postavljena je 
izložba dela nastalih na prethodnih deset kolonija, a za 24. avgust u dvorištu 
ove ustanove, planirano je pečenje na otvorenoj vatri dela sa ovogodišnjeg 
saziva. Umetnici će, pored posete radionicama majstora grnčara u selu Zlakusa, 
imati priliku da upoznaju Užice i okolinu, jer su za njih planirani izleti do 
poznatih turističkih destinacija užičkog kraja. 
"Veoma je značajno što su koloniju i ove godine podržali Ministarstvo za 
kultruru i užička opština, jer je ona veoma značajna ne samo za Užice, već i za 
Srbiju. Od ukupno trinaest umetničkih kolonija, prema kategorizaciji 
Ministarstva za kulturu, samo su tri A kategorije, a jedna od njih je kolonija 
u Zlakusi", podsetila je Sofija Bunardžić. "Kolonija u Zlakusi je veoma 
značajna manifestacija, jer umetnici koji učestvuju u njoj, daju značajan 
doprinos razvoju tog brenda po kome se Užice i ceo ovaj kraj već prepoznaju", 
smatra Tihomir Petković, predsednik užičke opštine. Inače, kako zaključuje 
Sofija Bunardžić, svi koji su zainteresovani  mogu da posete koloniju i 
posmatraju rad umetnika, a izložba radova sa ovogodišnjeg saziva planirana je 
za kraj godine u užičkoj Gradskoj galeriji.