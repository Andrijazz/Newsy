> Izvor: matf
> Datum: 
> Rubrika: kultura
> Naslov: Reporter preporučuje
> Članak:


Jens-Martin Eriksen i Frederik Stjernfelt - Anatomija mržnje (Alexandria Press, 
Beograd 2004)
 
Zahvaljujući ekstremnim nacionalistima raznih boja, Balkan je 90-ih postao 
jedna od omiljenih tema raznoraznih zapadnih (puto)pisaca, novinara i teoretič
ara. Koga je zanimalo, mogao je da okuša žanrovski, kvalitativno i ideološki 
najraznovrsnija štiva o tome - od podosadnih rezultata rizičnih putovanja 
poluanonimnih autora koji su zapravo po zaraćenoj bivšoj Jugoslaviji tražili 
lek od dosađivanja životom u uređenom društvu, preko melanholičnog pamfleta 
Petera Handkea Pravda za Srbiju (Oktoih 1996), do ironično sofističkih tekstova 
Žana Bodrijara o Sarajevu. Kakva to danas, nakon gomile štiva na istu temu, 
treba da bude knjiga o ratu u BiH da bi izbegla da bude preopterećena "dosadom 
predvidljivih diskursa" (Rolan Bart)?
Odgovor naziremo u delu dvojice danskih autora, pisca Jensa-Martina Eriksena 
(1955) i filozofa i teoretičara književnosti, Frederika Stjernfelta (1957), 
Anatomija mržnje: putovanje u Bosnu i Srbiju. Svežinu ovoj knjizi omogućuje pre 
svega njena struktura. Nastala iz više žanrova, Anatomija mržnje pre svega je 
žanrovski neodrediva. Danski autori umeju da u pravom trenutku zaustave 
proizvodnju teksta unutar jednog žanra, npr. putopisa, i bezbolno pređu na 
formu intervjua sa nekim srpskim ili bosanskim intelektualcem - sve to zač
injeno citatima filozofa koji su tumačili holokaust (Adorno, Bauman, 
Goldhagen...) - a odatle u ispovesti žrtava. Eriksen i Stjernfelt se 
približavaju konkretnim žrtvama, ali i ubicama, mnogo više nego što je to oč
ekivano za knjigu koja nije lišena teorijskih pretenzija. A Anatomija mržnje 
računa sa takvim pretenzijama, pošto okolišno, kroz dijalog sa autorima koji su 
u njoj citirani odn. intervjuisani, pokušava da uspostavi svojevrsnu 
viktimologiju i "anatomiju mržnje" pa čak i da blago redefiniše pojmove 
kolektivne i individualne krivice. Tu negde krije se i putokaz za jedno od 
mogućih paralelnih čitanja teksta: uz nastojanje da se - kroz teoriju - dokuči 
kako se, postupno, gradi opšte stanje u kom mržnja postaje nešto legitimno, ako 
ne i poželjno, u knjizi je prisutno i detaljno, realističko opisivanje 
situacija koje su prethodile kakvom krvoproliću. Ova dva naizgled različita 
pristupa istom diskurzivnom cilju okolišno se stapaju u jedan - u segment koji 
nije uspeo izbeći izvestan prozni karakter teksta. Možda romanesknost knjige 
znači ogrešenje o njenu prirodu, ali možda baš otuda njena različitost u odnosu 
na druge, srodne tekstove. Kao da, uz to, Anatomija mržnje po suptilnosti u 
obradi "koincidira" sa Eriksenovim romanom Zima u osvit (Alexandria Press 
2001), u kom je srebrenički masakr opisan a da gotovo nije ni imenovan.
Evo redaka koji dobro oslikavaju svežinu ove knjige: "kao da je predratna Bosna 
i Hercegovina bila slika i prilika uzajamne tolerancije. Iz tako dijametralno 
suprotnih izvora kao što su demokrata Svetlana Slapšak i nacionalista Milorad 
Ekmečić, dobili smo potvrdu da je Bosna u svakom slučaju bila daleko od toga. 
Naprotiv, to je bio najstaljinističkiji deo stare Jugoslavije (...) isto kao 
što su sve funkcije deljene ne prema sposobnostima ili kvalifikacijama, već 
prema politički korektnom ključu..." Relativna inovacija Anatomije mržnje je u 
tome što se ona ne zaustavlja na fenomenološkom: umesto melanholično olakog 
pridavanja raznih političkih epiteta državi-žrtvi, autori, ne štedeći unapred 
ni jednu od zaraćenih strana, produbljuju pitanje zašto je u Bosni toliko lako 
došlo do opšte prevlasti mržnje. Oni se ne libe ni da podvrgnu kritici koncept 
multikulturalizma i njegove opšte aporije, te njegovo površno shvatanje u 
državama poput balkanskih. Ideološka i strukturna stabilnost teksta, počev od 
toga što se on sve vreme u raznim žanrovima obraća raznim zainteresovanim 
stranama - nacionalisti, demokrate, žrtve, Srbi i Bošnjaci - očita je i u tome 
što je multikulturalizam, osim u teorijskom, fino i implicitno iskritikovan, č
ak isparodiran, i u putopisnom segmentu. U najmanju ruku "svesno groteskno" 
deluje scena u kojoj naši autori, već umorni od mere u kojoj ne razumeju 
meštane neke od bosanskih zabiti u kojoj su se obreli, odjednom primećuju 
koliko se zapravo ovi čude njima. Punoća nerazumevanja na interkulturalnoj 
ravni kulminira u završnim recima knjige, u ironijskoj situaciji u kojoj, 
stigavši u Kopenhagen, jedan beogradski novinar kaže Eriksenu i Stjernfeltu: 
"Evo, sada smo zanimljivi... Ali trebalo bi da živimo dosadnim životom kao vi u 
Danskoj!" Njih dvojica, pak, otpisuju: "Ovo ovde je taj dosadni život (...) 
Ovde mašta nije na vlasti. Ona mora da se razvije negde drugde."