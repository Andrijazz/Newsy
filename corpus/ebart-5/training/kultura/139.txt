> Izvor: matf
> Datum: 
> Rubrika: kultura
> Naslov: PET DECENIJA NIN-ove NAGRADE ZA ROMAN 
> Članak:


Bez obzira na greške, bez ovih pedeset knjiga nema istorije srpske književnosti 

U Galeriji Biblioteke grada Beograda juče je otvorena izložba "50 godina 
NIN-ove nagrade" na kojoj je predstavljen istorijat od pet decenija trajanja 
jednog od naših najuglednijih priznanja za književnost. Naime, pre pola veka 
redakcija NIN-a donela je odluku da se svake godine dodeljuje "Nagrada kritike" 
za najbolji roman objavljen u prethodnoj godini. Tako je ostalo do danas, a 
upravo ovih dana treba da bude saopšteno ime najnovijeg dobitnika tog 
priznanja. 

Izložbu koja se sastoji od trideset panoa na kojima posetioci mogu da 
razgledaju sve što je vezano za ovu NIN-ovu nagradu - naslovne strane NIN-a, 
fotografije, isečke iz novina i da pročitaju i odluke žirija o nagrađenim 
delima, uradila je Olga Krasić-Marjanović iz Biblioteke grada Beograda, koja u 
kraćem tekstu kaže: 

"Ma šta rekla istorija srpske književnosti, kao savremenici koji pripadaju 
revnosnim čitaocima, možemo konstatovati da NIN-ova nagrada uživa veliku 
popularnost i ugled". 

Goste koji su juče ispunili Galeriju Biblioteke grada Beograda juče je 
pozdravio Jovan Radulović, direktor ove ugledne ustanove, rečima da je prirodno 
što su se Biblioteka i NIN našli u ovom poslu oko izložbe zajedno. U Biblioteci 
se proverava ukus žirija, i postoje knjige koje su nebrojeno puta čitane, ali i 
one koje su netaknute, što sve govori o tome da čitaoci, u krajnjem ishodu, na 
svoj način glasaju za najbolje delo. A kroz to se, sada se može već reći, 
stvara i književna istorija, zaključio je Radulović. 

Potom je Slobodan Reljić, glavni i odgovorni urednik NIN-a, govorio o 
istorijatu nagrade, i o njenim usponima i padovima kojih je takođe bilo u 
proteklih pet decenija. Reljić je naglasio da potrebu za čitanjem nijedna 
tehnologija, koja inače ugrožava knjigu, ne može da umanji. I zato je NIN-ova 
nagrada vizionarska. Od prvih dana vezana je za savremene tokove književnosti 
na ovim prostorima, i posle svih izazova koji su je pratili ona je ipak danas 
jedna od najsjajnijih vrednosti naše kulture. Reljić je rekao i da je proteklih 
50 godina bilo i pobednika koji su bili sporni, i nezasluženih gubitnika, i da 
je bilo mnogo toga što je bilo podložno raspravi. Ponekada su i autori iz užeg 
izbora dobijali veći publicitet od nagrađenog dela, što je nagradi dalo 
posebnost, i više od obične nagrade. 

Od samog početka NIN-ova nagrada je značila iskonsko pravo na razlike, 
ostavljajući mesto za razgovor, dodao je Slobodan Reljić, podvlačeći da je 
dodeljivanje ovog priznanja uvek bilo jedno od najvažnijih događaja u našoj 
kulturi. Posebnost ovoj nagradi davala je i činjenica, reči su glavnog i 
odgovornog urednika NIN-a, da ona nikada nije bila ni pod uticajem centralnih 
komiteta, ni centara moći, ni glamura, već su u njenoj žiži uvek bili samo 
pisci, i čitaoci. Slobodan Reljić je citirao na kraju Dragoslava Ziru 
Adamovića, novinarsku legendu u našoj kulturi, koji je kazao: "NIN-ova nagrada 
za roman je misija". 

Petar Pijanović, predsednik sadašnjeg žirija NIN-ove nagrade za roman godine, 
juče je kazao da se od knjiga koje su ponele ovo priznanje može napraviti 
pouzdana antologija u ovom žanru. Odluke žirija nisu nesporne, rekao je 
Pijanović, i greške koje je žiri tokom pet decenija činio jesu tamna mesta u 
inače reprezentativnom nizu NIN-ovih najboljih romana. No, čitanje žirija na 
kraju proveravaju čitaoci, i bez obzira na greške, "bez ovih pedeset knjiga 
nema istorije srpske književnosti", zaključio je Pijanović. 

Inače, žiri još nije doneo odluku o najboljem romanu u 2003. godini; ona će 
biti saopštena 26. januara na Beogradskom sajmu, na kojem će biti upriličen i 
Svetosavski mini-sajam knjiga. Priznanje autoru najboljeg romana biće uručeno 
tri dana kasnije, takođe na Sajmu.