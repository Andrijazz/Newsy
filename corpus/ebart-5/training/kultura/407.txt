> Izvor: matf
> Datum: 
> Rubrika: kultura
> Naslov: BEOGRAD - U Muzeju primenjene umetnosti u Beogradu večeras se otvara završna 
> Članak:

izložba umetničke radionice-kolonije "Real presence - generacija 2005", u čijem 
radu je ove godine učestvovalo više od 100 mladih umetnika iz celoga sveta.
Ova međunarodna umetnička radionica, koja je ove godine uvrštena u zvanični 
program 51. venecijanskog bijenala, okupila je od 21. avgusta u Beogradu 
umetnike i studente umetnosti iz Austrije, Albanije, BiH, Bugarske, Češke, 
Finske, Francuske, Grčke, Hrvatske, Holandije, Italije, Južne Afrike, 
Makedonije, Nemačke, Poljske, Rumunije, Srbije i Crne Gore, Singapura i 
Slovenije.
Autori projekta su Biljana Tomić i Dobrila Denegri.
Projekat je nastao iz želje da se formira "most" koji se može izdići iznad 
fragmenata prošlosti i otvoriti nove kanale za dinamičniji protok ideja, 
stavova i projekata za budućnost.
Okupljeni umetnici će do 31. avgusta realizovati performanse, izložbe, 
prezentacije u više beogradskih prostora, kao što su Galerija 063, Dom 
omladine, Remont i Kazamati. Pre otvaranja izložbe, mladi umetnici će u 
prostoru Muzeja primenjene umetnosti organizovati kolektivnu dobrovoljnu akciju 
davanja krvi od 14 do 17 časova kao izraz solidarnosti sa domaćim umetnicima 
kojima novi zakon o obaveznom socijalnom osiguranju za slobodne umetnike preti 
da ugrozi status.
Gosti iz sveta žele da podsete društvo na obavezu da obezbedi elementarna 
socijalna prava svim produktivnim segmentima, dakle i onima koji rade na 
edukaciji i stvaranju umetničkih, to jest, kulturnih dobara.
Akcija davanja krvi otvorena je za sve ljude iz kulture i građane koji veruju u 
umetnost, navodi Tanjug.