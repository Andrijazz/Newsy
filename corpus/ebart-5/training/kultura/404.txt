> Izvor: matf
> Datum: 
> Rubrika: kultura
> Naslov: kratkiRezovi
> Članak:


Muzički V festival u Eseksu i Stafordširu, koji će biti održan 20. i 21. 
avgusta, okupiće mnogobrojne britanske i svetske zvezde, ali će biti obeležen i 
strogim merama obezbeđenja, uvedenim posle terorističkih napada u Londonu 
početkom jula. V festival biće održan u Veston parku u Stafordširu i Hajlends 
parku u Čelmsfordu, a među izvođačima su najavljeni Oasis, Franz Ferdinand i 
Scissor Sisters, kao i The Prodigy, Joss Stone, Ian Brown, Maroon 5 i veteran 
Toni Kristi. Organizatori su najavili da će na tom muzičkom događaju biti 
upotrebljena haj-tek oprema za prepoznavanje lica radi bezbednosti posetilaca. 
Policija će na festivalu u Veston parku u Stafordširu upotrebiti obaveštajnu 
bazu podataka, povezanu sa CCTV kamerama, na osnovu koje će skrenirati taj 
prostor i likove posetilaca, pa ih porediti potom sa podacima koje već 
poseduje, preneli su britanski mediji. Organizator V festivala Endi Redhed 
izjavio je da je bezbednost posetilaca na prvom mestu. Ove godine V festival u 
Stafordširu, koji obeležava desetogodišnjicu, biće najveći dosad, budući da se 
očekuje više od 70.000 ljudi. Za obe festivalske lokacije odavno je rasprodato 
svih 130.000 karata, a pri tom je postignut rekord, jer su razgrabljene za 
svega tri sata. Policija je najavila da neće tolerisati ni najmanje nasilje, 
niti dozvoliti da pojedinci upropaste vikend desetinama hiljada ljudi koji su 
došli samo zbog muzike. SEEcult.org