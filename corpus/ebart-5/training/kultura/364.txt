> Izvor: matf
> Datum: 
> Rubrika: kultura
> Naslov: U TV igrici "Boks bez milosti"  tuku se poznati političari
> Članak:


Gledaoci uživaju da tuku političare, tvrde autori igre

Boris Tadić udara Tomu Nikolića. Ovome puca arkada. Pada. Čist nokaut! Posle 
nekoliko sekundi u ringu su Bogoljub Karić i Vojislav Koštunica. Makljaju se 
bez milosti, a na licu im se iz sekunde u sekundu pojavljuju nove modrice. I 
tako svake večeri u 20 časova na BK televiziji u animiranoj, interaktivnoj 
emisiji "Boks bez milosti". 
Produkcija "Fan fektori" osmislila je ovu, jedinstvenu u svetu (postojala je 
još samo u Makedoniji) animiranu igricu u kojoj su junaci poznati političari sa 
nešto promenjenim imenima, pa se zovu Tadi, Tomi, Voki i Bogi. U svakom meču 
dva gledaoca se telefonom uključuju u ovu TV igricu i biraju pod kojim imenom 
od ova četiri ponuđena žele da se takmiče. Protivnika udaraju tako što pesnice 
u bokserskim rukavicama pomeraju pomoću tastera 1, 3, 4 i 6 na svom telefonu 
zadajući direkte, aperkate, blokiraju ili eskiviraju udarce. 
Najčešće se, bar u poslednjih nekoliko epizoda, u televizijskom ringu tuku se 
Toma Nikolić i Boris Tadić, koji je za sada prvi na tabeli. 
- Niko od političara čiji animirani likovi učestvuju nije se, koliko ja znam, 
bunio ili žalio - rekao nam je Dejan Pantelić, voditelj emisije koji je pre 
nekoliko dana uzeo ulogu Borisa Tadića i boksujući protiv gledaoca koji je 
izabrao lik Bogoljuba Karića nokautirao gazdu televizije u kojoj radi. Ali, 
tvrdi, da nije zbog toga imao "probleme na poslu". 
- Uskoro će se lista boraca proširiti pa ćemo u ringu videti i neke estradne 
zvezde, ali i druge ličnosti iz javnog života. Međutim, uskoro zbog nove 
emisije koju pokrećemo izlazim iz ovog projekta, a na moje mesto će doći dva 
nova voditelja - ispričao je Pantelić. 
Nebojša Stanković, direktor "Fan fektorija", producentske kuće koja je igricu i 
osmislila, ističe da je ovo jedinstvena TV emisija u svetu i namenjena je, kako 
reče, odrasloj deci. 
- U Makedoniji smo imali istu emisiju i to baš u vreme političke kampanje. 
Gledaoci su uživali da "tuku" političare.