> Izvor: matf
> Datum: 
> Rubrika: kultura
> Naslov: Vrnjačka Banja 2006.
> Članak:


Prvo veče festivala zabavne muzike "Vrnjačka banja 2006" održano je u petak 
uveče u Vrnjačkoj Banji. Izvođači su ceo dan nestrpljivo iščekivali da li će im 
kiša pokvariti događaj, jer je velika bina bila postavljena u gradskom parku. 
Sve se ipak dobro završilo. 
Publici se predstavilo petnaest izvođača, a od poznatijih su nastupili Arijana, 
Marija Šerifović, Bane 187, Ružica Čavić i Blizanci.
Arijana je imala zapažen nastup i po tome što je, poput Severine na Evroviziji, 
pocepala donji deo crvene haljine i ostala samo u kratkoj suknji. 
Kao gosti prve večeri nastupili su violinistkinja Tijana Milošević, Ekstra Nena 
i Miki Perić, koji je došao na festival sa Leontinom, autorkom dve festivalske 
pesme. 
Po završetku takmičarskog dela, koncert je održao Boris Novković sa pratećim 
bendom Noćna straža. On je odmah napravio sjajnu atmosferu, pa je oko hiljadu 
uglavnom mlađih ljudi u publici pevalo sve njegove pesme. Kada je došla na red 
numera "Ko je kriv" Boris je pozvao dve devojke iz publike da s njim u duetu 
otpevaju deo koji u originalu peva Severina. Koncert je trajao do kasno u noć, 
a publika i organizatori festivala bili su vrlo zadovoljni.