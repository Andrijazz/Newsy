> Izvor: matf
> Datum: 
> Rubrika: kultura
> Naslov: Vranjsko pozorište u ponedeljak u pratećem programu Bitefa
> Članak:


Posle nastupa na susretima profesionalnih pozorišta "Joakim Vujić" u 
Kragujevcu, gde je reditelj Filip Gajić dobio specijalnu nagradu za rediteljski 
ekspriment, predstava vranjskog pozorišta "Bora Stanković" u ponedeljak će biti 
izvedena u okviru pratećeg programa ovogodišnjeg Bitefa. "Zona Zamfirova", po 
tekstu Stevana Sremca, na Bitefu će imati svoje četrnaesto izvođenje od 
premijere koja je bila 10. decembra prošle godine. Ova predstava koja po mnogo 
čemu predstavlja zaštitni znak prošlogodišnje sezone, nakon prikazivanja pred 
beogradskom publikom što će biti drugi put, učestvovaće 19. oktobra na Vršačkoj 
pozorišnoj jeseni. Kako Agencija Vranje Press, nezvanično saznaje, "Zona 
Zamfirova" bi 10. novenbra trebalo da učestvuje i na Danima Zorana Radmilovića 
u Zaječaru.
- I, na ovaj način Pozorište "Bora Stanković", koje u svojoj osmoj 
profesionalnoj sezoni obeležava i jubilej 110. godinu svoga postojanja, 
pokazuje da i u malim sredinama uz ispravnu repertoarsku politiku mogu da se 
uprkos besparici proizvedu kvalitetne predstave - objasnio je direktor 
vranjskog pozorišta Radoslav Radivojević. Predstava "Zona Zamfirova"u glumačkoj 
podeli vezana je za postojeći ansambl vranjskog pozorišta, a jedino je reditelj 
Filip Gajić angažovan sa strane. V. Ristić (Vranje Press)