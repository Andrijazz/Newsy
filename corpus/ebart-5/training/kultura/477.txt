> Izvor: matf
> Datum: 
> Rubrika: kultura
> Naslov: PREMIJERA "KROJAČEVE TAJNE"
> Članak:


Debitantski film Miloša Avramovića sutra u Domu sindikata

Krojač, Lepotica, Pukovnik, Igračica, glavni su junaci "Krojačeve tajne", 
debitantskog igranog dela reditelja i scenariste Miloša Avramovića (1978), 
ljubavnog trilera sa neočekivanim, napetim obrtima čija je premijera sutra veče 
u 20,30 sati u dvorani Doma sindikata.
Nastao u produkciji "Ziliona", producentske kuće Lazara Ristovskog, film 
"Krojačeva tajna" rađen je prema postulatima takozvanog noar filma. U nekoj 
vrsti retrobudućnosti, nudi neobičnu priču o urbanim junacima, klasičnim 
gubitnicima ali i demonskim likovima punim tajni, sklonim zaverama. Osim 
Šušljika i Lazara Ristovskog igraju još i Dragan Mićanović, Marija Vicković, 
Vanja Ejdus, Nada Šargin. Ljuba Tadić je upravo u ovom filmu odigrao svoju 
poslednju filmsku ulogu.
Sutrašnja premijera a potom i redovan bioskopski život ovog filma (u 
distribuciji kuće ''Pro Vision" ), biće pravi, veliki ispit mladog autora, 
apsolventa filmske režije na Akademiji umetnosti "Braća Karić" u klasi 
profesora Miloša Miše Radivojevića. Ali, ovo nikako nije i prvo Avramovićevo 
filmsko iskustvo. Podsećanja radi, on je, između ostalog i autor kratkih 
filmova: "Krešendo", "Esteta" i "Mali gospodin", koje je snimio u periodu od 
2000. do 2003. godine.