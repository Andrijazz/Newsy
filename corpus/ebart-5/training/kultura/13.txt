> Izvor: matf
> Datum: 
> Rubrika: kultura
> Naslov: Muzički informativni centar SOKOJ u akciji
> Članak:


Sve bogatija i raznovrsnija aktivnost Muzičkog informativnog centra Saveza 
organizacija kompozitora Jugoslavije (MIC SOKOJ), bila je tema jučerašenje 
konferencije za novinare u sali Legata Josipa Slavenskog, na kojoj su 
predstavljena nova izdanja i najavljen program za naredni period. Objavljeno je 
zvučno izdanje časopisa New sound broj 19 (sa kompozicijama Miloša Petrovića, 
Marije Šnajder, Jasne Veličković...), a u pripremi su i naredna dva kako bi 
sustigli ritam izdavanja časopisa za muziku Novi zvuk - koji u broju 20, pored 
recenzija, prikaza i reportaža sa muzičkih festivala održanih tokom 2001. 
godine, ovog puta donosi i zanimljivu studiju Pjera Albera Kastanea o fenomenu 
tehno-muzike, kao i predstavljanje najnovijih dostignuća muzičke analize uz 
pomoć kompjutera, autora Nika Šilera. Uz analize i predstavljanje novih dela 
Novi zvuk donosi i intervjue sa Žarkom Mirkovićem i Eduardom P. Mirandom. 
Uredništvo MIC SOKOJ predstavilo je i januarski broj biltena "Ton", publikacije 
koja se distribuira besplatno a koju uskoro očekuje i rast tiraža, u kom je 
najavljen četvrti međunarodni Guitar Art festival, kao i niz predstojećih 
međunarodnih konkursa, festivala i kurseva u zemlji i svetu. Tribine koje MIC 
organizuje u Legatu (Trg Nikole Pašića I/5), grupisane su u već poznate cikluse 
"Čovek kao muzičko biće", "Nova dela" i "Opera u vreme medija", dok se tokom 
marta očekuje prvo u seriji predavanja profesora Miška Šuvakovića "Druga lica 
muzike", na kojima će biti reči o muzici kroz filozofiju, muzici i umetnosti, 
muzici kao antiumetnosti i muzici u doba kulture. 
Do kraja februara biće održano i predavanje profesora Dimitrija Golemovića iz 
ciklusa "Čovek kao muzičko biće" - sa posebno zanimljivom temom "Muzika i smrt 
u našoj tradiciji" (20. februar u 19 sati). Kako je najavljeno, druga polovina 
godine biće posvećena proslavi 20 godina od osnivanja Legata, što će biti 
obeleženo koncertima i izložbom iz zaostavštine Josipa Slavenskog. 
Tokom maja očekuje se i gostovanje Elizabet Sisi Tamer koja će održati seriju 
predavanja na novosadskim i beogradskim umetničkim akademijama, na temu 
muzičkog menadžmenta. Ulaz na programe MIC SOKOJ u Legatu Slavenskog je 
slobodan.