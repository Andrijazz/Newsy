> Izvor: matf
> Datum: 
> Rubrika: kultura
> Naslov: SUTRA NA KOLARCU: KRALJEVSKI GUDAČI SVETOG ĐORĐA 
> Članak:


Program kojim su se predstavili nemačkoj publici na tronedeljnoj turneji 
Kraljevski gudači izvešće i pred Beograđanima 

Dela Edvarda Griga, Ivane Stefanović i Maksa Bruha sutra će u Kolarčevoj 
zadužbini, pod patronatom princa Filipa Karađorđevića izvesti Kraljevski gudači 
Svetog Đorđa sa violinistom Sretenom Krstićem. 

Ovim koncertom Kraljevski gudači Svetog Đorđa žele i beogradskoj publici da 
predstave program koji su u julu izvodili na turneji po Nemačkoj. 

- Ova turneja je trajala tri nedelje i za to vreme održali smo 14 koncerata u 
zamkovima, crkvama i koncertnim salama. Svi koncerti su bili veoma dobro 
posećeni, naročito oni koje smo održali u zamkovima na brdima Bavarske, do 
kojih su posetioci mogli da dođu prelazeći i po sto kilometara. Stručna kritika 
je izuzetno pozitivno ocenila nastup naših muzičara i to je jedan od razloga 
što smo već sada ugovorili turneju u sezoni 2004/2005. godine - kaže osnivač i 
direktor Kraljevskih gudača Nenad Nikolić. 

Kao jedan od kurioziteta tronedeljne turneje po Nemačkoj, svakako, je i 
činjenica, kaže Nikolić, to što je ona jednim delom bila odrana pod 
pokroviteljstvom Ministarstva za kulturu Bavarske i Gete instituta, odseka za 
međunarodne odnoce 

- Od posebnog je značaja i to što smo naš poslednji koncert održali u bazilici 
"14 svetaca", na dan Svete Margarete, a reč je o prestižnom mestu i za nemačke 
muzičare. Koncert, inače, može da se održi samo na dan nekog od 14 svetaca a 
sama bazilika nalazi se između Bamberga i Koburga - objašnjava Nenad Nikolić. 

Pred sutrašnji koncert u Kolarčevoj zadužbini beogradskoj publici biće 
predstavljena i knjiga "Srpska kruna - simbol države i crkve". ("Nezavisna 
izdanja Slobodana Mašića"). Autori su Nenad Nikolić i Dragomir Acović, a knjiga 
izlazi povodom dva veka dinastije Karađorđević. 

Koncert ima humanitarni karakter pošto će deo sredstava od prodatih ulaznica 
biti izdvojen za humanitarnu organizaciju "Naša Srbija" koju Kraljevski gudači 
Svetog Đorđa pomažu treću godinu za redom.