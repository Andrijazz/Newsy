> Izvor: matf
> Datum: 
> Rubrika: kultura
> Naslov: U Engleskoj objavljen prvi zvaniČni nastavak Čuvene priČe o deČaku koji nije 
> Članak:

Želeo da odraste  

Vendi Darling je sada udata i ima decu. I Izgubljeni dečaci su odrasli ljudi 
koji imaju svoje porodice, ali svi u Nedođiji. Petar Pan dolazi po njih i oni 
lete u novu avanturu: u novi pokušaj pronalaženja zakopanog blaga, iako je 
Nedođija postala opasno mesto nad kojim se još nadvija duh strašnog gusara

KNjIGA engleske spisateljke Džeraldine Mekorkran "Petar Pan u crvenom" ovih 
dana u Velikoj Britaniji, ali i u svetu, dobila je veliki publicitet.  Reč je o 
prvom zvaničnom nastavku čuvenog dela Džemsa Berija, jednog od najomiljenijih 
dela svetske dečje literature o dečaku koji, živeći u zamišljenoj zemlji 
Nedođiji sa svojim drugarima, Izgubljenim dečacima i malom vilom Zvončicom, 
ostaje večito mlad i bezbrižan.
Mekorkranova, koja ima 55 godina, napisala je do sada preko 130 knjiga za mlade 
i više puta je osvajala visoke nagrade za dečju književnost. Njena specijalnost 
su baš obrade ili nastavci čuvenih književnih dela ili biblijskih tema, poput 
"Mobi Dika", "Kenterberijskih priča", "Nojeve barke"...
Sada joj preti opasnost da postane nova Džoan Rouling, a da Berijev, odnosno 
sada i njen Petar Pan, stekne (novu) popularnost kao lik Harija Potera.
Kako je uopšte došlo do nove knjige o Petru Panu? Od smrti ser Džemsa Berija 
1937. prošlo je mnogo godina. U međuvremenu, snimljeno je mnogo filmskih 
verzija, napisano više pozorišnih komada, a bilo je i dosta književnih dela 
koja su se bavila Petrom Panom i likovima koje je izmislio Beri, i svi 
tantijemi su išli u korist stare londonske bolnice za decu u Ormond stritu, 
kojoj je pisac 1927. zaveštao sva autorska prava na lik Petra Pana. Kada je 
1987. prošlo 50 godina od njegove smrti, kada po pravilu ta prava prestaju, 
britanski Parlament je specijalnim aktom dozvolio da honorari od korišćenja 
"Petra Pana" i dalje idu u korist dečje bolnice, ali do 2007. Uprava bolnice 
raspisala je 2003. konkurs za novo književno delo koje će poštujući Berijevu 
ideju na najbolji način da odvede njegovog Petra Pana u nove avanture.
Na konkurs se javilo oko 200 autora, a žiriju se najviše dopala ideja 
Džeraldine Mekorkran. Ona je pomerila vreme događanja dvadeset godina kasnije. 
Vendi Darling je sada udata žena, ima decu, a u Londonu živi i bavi se raznim 
poslovima, i Izgubljeni dečaci su odrasli ljudi koji takođe imaju svoje 
porodice, ali svi u Nedođiji. Petar Pan dolazi po njih i oni lete s njim u novu 
avanturu: on je pronašao mapu kapetana Kuke sa zakopanim blagom i oni 
pokušavaju da ga nađu, iako je Nedođija postala opasno mesto nad kojim se još 
nadvija duh strašnog gusara...
"Petar Pan u crvenom" se već prevodi u više od 30 zemalja sveta, kritičari su 
požurili u hvaljenju knjige. Veliki škotski pisac (1860-1937) bi verovatno i 
sam bio zadovoljan delom Mekorkranove, koja je poštovala njegov stil i smisao 
za humor. Iako sam u jednom veoma kratkom braku nije imao decu, on je bio 
staratelj petorici dečaka svojih prijatelja, Silvije i Artura Ljuelin, koji su 
rano umrli, i družeći se s njima ostao mlad duhom. Uz to, kao deveto od 
desetoro dece u svojoj porodici dugo je pokušavao da u srcu svoje majke zauzme 
mesto koje je imao njegov u 14. godini stradali brat Dejvid. Jedna rečenica 
njegove majke o tome da će Dejvid zauvek ostati "njen mali dečak" je direktno 
uticala da kasnije napiše "Petra Pana", prvo kao pozorišni komad, kasnije i kao 
roman.
Ovaj zvanični nastavak "Petra Pana" otvara zanimljivu temu o tome koliko je 
uopšte moguće udahnuti novi život već napisanim velikim književnim delima, i 
koliko je to uopšte opravdano i moralno kao umetnički čin. Ima puno primera 
koji pokazuju da nastavci čuvenih dela nikada neće moći da ponove njihov uspeh. 
Jedan od svežijih primera je svakako nastavak romana Margaret Mičel "Prohujalo 
sa vihorom", koji je naručen 1993. Napisala ga je pod naslovom "Skarlet" 
izvesna Aleksandra Ripli koja je još činila prve korake u rodnom Čarlstonu kada 
je njena slavna sunarodnica sa Juga, Mičel, objavila svoj slavni roman 1936. 
Ona je pokušala da odgovori na pitanje da li je Skarlet O'Hara ponovo osvojila 
ljubav Reta Batlera pošto je na kraju romana Margaret Mičel otera dođavola, ali 
su propali i njena knjiga i televizijska mini-serija koja je po njenoj knjizi 
snimljena. Isto se desilo i Čarlsu Tritenu koji je napisao roman o sad već 
odrasloj devojčici Hajdi Johane Spiri. Najviše je bila "napadana" literatura 
Džejn Ostin. Preko pedeset romana je govorilo o daljoj sudbini devojaka iz 
njenih romana "Gordost i predrasuda" i "Razum i osećajnost" i to uglavnom 
napisano od britanskih književnica, ali se nijedna nije proslavila...
Da li će knjiga Korkranove biti tek bleda kopija uzora koji je postavio ser 
Džems Beri, tek će se videti.