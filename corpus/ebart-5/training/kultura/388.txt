> Izvor: matf
> Datum: 
> Rubrika: kultura
> Naslov: U ZRENjANINU OGORČENI NAMEROM DA "PLATO" OTVORI NOVU KNjIŽARU
> Članak:


Zrenjaninski knjižari nisu protiv "Platoa" i konkurencije, ali su ljuti što se 
državnim parama favorizuje otvaranje nove knjižare u gradu u kome već postoji 
10 privatnih knjižara. Upućen protest ministru kulture

MEĐU deset gradova Srbije i Crne Gore, u kojima će se do kraja godine otvoriti 
nove knjižare, a u okviru projekta "Unapređenje tržišta knjige Srbije i Crne 
Gore" (koji je "težak" 1,5 miliona evra) nalazi se i Zrenjanin. Knjižaru u 
gradu na Begeju treba da otvori beogradski izdavač "Plato", koji je na tenderu 
dobio ovaj posao i dotaciju od 25.000 evra. Od te sume 15.000 evra mora da se 
uloži u opremanje i adaptaciju knjižare, a 10.000 za nabavku knjiga.
Desetak zrenjaninskih knjižara i izdavača odmah po saznanju za ovaj projekat, 
inače jedan od najskupljih i najvećih u sferi kulture u našoj zemlji, žestoko 
su reagovali. Oni se protive odluci Ministarstva kulture da "Plato" otvori 
knjižaru  u Zrenjaninu, uz iznošenje brojnih argumenata, među kojima je i č
injenica da u gradu postoji desetak velikih privatnih knjižara. Zatim, tu je 
Gradska biblioteka koja se već deceniju i po uspešno bavi i izdavanjem i 
prodajom knjiga. Njihova primedba je i da nisu znali za tender te da bi bilo 
uputnije da se 25.000 evra podeli zrenjaninskim knjižarama za unapređenje 
delatnosti.
Pošto odgovora iz Beograda nema, u ime zrenjaninskih knjižara, a uz podršku 
lokalne samouprave, načelnika Srenjobanatskog okruga i ljubitelja pisane reči u 
gradu, ministru kulture Draganu Kojadinoviću, protest je uputio Slađan Jančić, 
vlasnik knjižare "Teatar" u Zrenjaninu.
- Zaista nikako ne možemo da razumemo da se finansira privatna knjižara sa 
strane, kako bi ponudila sve ono što već postoji u Zrenjaninu!? Mi, 
zrenjaninski knjižari, radili smo i u vreme hiperinflacije, bombardovanja, 
silnih ekonomskih potresa, previranja u društvu... I preživeli, a ovo što se 
sada dešava doživljavamo kao želju da nas neko konačno zgazi i dotuče - ističe 
Jančić.
Zrenjaninski knjižari pitaju ministra da li postoji način da se oni podrže. 
Ili, da li postoji mogućnost da se sredstva namenjena "Platou" za zrenjaninsku 
knjižaru usmere u neki grad gde ne postoji specijalizovana prodavnica za 
beletristiku?
- Nismo protiv konkurencije i nemamo ništa protiv kolega iz "Platoa". Ali, ako 
je Ministarstvo kulture želelo da unapredi već postojeću ponudu ili podigne 
njen nivo, uključi knjižare u informativnu mrežu, zašto se nije raspitalo o 
kvalitetu i mogućnostima zrenjaninskih knjižara - kaže Jančić, a njegove kolege 
iz Zrenjanina nadaju se da će ministar Kojadinović ipak uslišiti njihov zahtev.