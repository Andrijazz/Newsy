> Izvor: matf
> Datum: 
> Rubrika: kultura
> Naslov: Najnoviji holivudski hit - joŠ jedan korak napred 
> Članak:

u karijeri velike filmske zvezde

Kada se ljubiteljima novih ostvarenja sedme umetnosti pomene ime Ketrin Zite 
Džons, obično im zaigra osmeh na licu. Zbog njenog izgleda i naravno, zbog 
njenih dobrih uloga. Poslednje ostvarenje Stivena Soderberga Ponovo u igri 
(Ocean's Twelve) samo je nastavak velike i uspešne životne priče ove glumice

Sve je počelo pre četrdesetak godina, kada se u radničkoj porodici, u malom 
ribarskom mestu Mambles u Velsu, posle dva muška deteta (Lindona i Dejvida), 
rodila devojčica kojoj su dali ime Ketrin Zita.
Njen životni put umnogome podseća na priče o ostvarenom američkom snu. Još sa 
11 godina se ozbiljno posvetila glumi. Karijeru je počela tumačeći glavnu ulogu 
u lokalnoj produkciji mjuzikla Eni. Četiri godine kasnije preselila se u London 
i ozbiljno posvetila glumačkoj karijeri na televiziji. Pažnju na sebe je 
skrenula sjajnom ulogom u projektu 42. ulica, nakon čega su usledile glavne 
uloge u Bagziju Melounu, Šeherezadi, Hronici mladog Indijane Džonsa...
Njena karijera je bila toliko uspešna da su je još tada proganjali paparaci. 
Jedan saobraćajni incident koji je napravila u pokušaju da pobegne od upornog 
fotografa samo je pospešio njenu odluku da se oproba u Holivudu.
Ipak, njen uspeh u Britaniji nije se automatski preslikao na Holivud. Usledio 
je veliki broj televizijskih uloga, ali nijedan poziv od producenata iz 
industrije snova. Dobar izgled je sa sigurnošću pomogao televizijskom 
meteorskom usponu mlade Velšanke, ali je pravi i potpuni pristup Holivudu 
omogućio niko drugi do Stiven Spilberg. Njemu je Ketrin Zita zapala za oko dok 
je radila na mini seriji Titanik. Njena izvedba ga je toliko zadivila da joj je 
istog trenutka kao producent ponudio glavnu žensku ulogu u Maski Zoroa. 
Poverenje se obostrano isplatilo. Ketrin je ulogu odigrala izuzetno energično, 
iako su uz nju bile veličine kao što su Entoni Hopkins i Antonio Banderas. 
Veliki uspeh ovog filma otvorio je nova vrata: Ketrin je dobila priliku da 
zaigra pored zvezda kao što su Šon Koneri u Klopci ili Lijam Nison i Lili 
Tejlor u Ukletoj kući.
Za Ketrin Zitu Džons kažu da je od onih zvezda koje se pojavljuju jednom u sto 
godina. "Ona doseže razmere velikih filmskih diva, sa jedne strane, dok sa 
druge celu sebe unosi u svaki projekat kome se prepusti", kazao je Džef 
Robinov, jedan od ključnih ljudi u kompaniji Vorner braders kada se ova glumica 
priključila ekipi filma Ponovo u igri (Ocean's Twelve).
Sa velikim delom ekipe Ketrin je i ranije sarađivala: sa Stivenom Soderbergom 
radila je na filmu Putevi droge, sa Džordžom Klunijem na filmu Razvedi me, 
zavedi me, sa Džulijom Roberts na filmu Omiljeni par.
I da naglasimo: Ketrin Zita Džons je, zahvaljujući pripremama za film Maska 
Zoroa, otkrila mačevalački sport i od tada ga je toliko usavršila da se danas 
može reći da je izvanredan mačevalac.