> Izvor: matf
> Datum: 
> Rubrika: kultura
> Naslov: Svetski priznata naučnica Olga Carević govori za Danas o svojoj knjizi 
> Članak:

"Dodirnimo zvijezdu prijateljstva"

Mirjana Vujović

razgovor s povodom

Rođena Novosađanka, koja je pre šest decenija došla u Zagreb da studira i tu 
ostala, poznata naučnica iz područja toksikologije, farmakologije i medicinske 
biohemije, doktorka nauka, univerzitetska profesorka u penziji - Olga Carević 
kaže za Danas da je baš kao i Nikola Tesla "ponosna na svoj srpski rod i 
hrvatsku domovinu". Od 18. avgusta 1990, kad je počela pobuna Srba u Hrvatskoj, 
objavljuje svoja pisma, a zatim i knjige s pozivom na prijateljstvo, dijalog i 
toleranciju između Hrvata i Srba. Iako njeni pozivi nisu uspeli da spreče 
krvave sukobe na području bivše Jugoslavije, Olga Carević je, prema sopstvenim 
rečima, uspela da dobije podršku velikog broja i Srba i Hrvata za svoj rad na 
uspostavi prijateljstva između dva naroda.
Nedavno je, u izdanju izdavačke kuće "Globus" iz Zagreba, izašlo drugo izdanje 
njene četvrte knjige "Dodirnimo zvijezdu prijateljstva", koja će publici u 
Srbiji biti predstavljena na predstojećem Beogradskom sajmu. U ovoj antiratnoj 
knjizi, sabrana su njena najvažnija pisma, intervjui i drugi tekstovi 
objavljeni u hrvatskim medijima, zatim pisma čelnicima država, političarima, 
verskim i društvenim zajednicama u kojima ih je pozivala na mir, razum i 
toleranciju. Tu se nalazi i prikaz njenih naučnoistraživačkih radova, posebno 
onih iz vremena kad je blisko sarađivala sa dobitnikom Nobelove nagrade za 
otkriće lizosoma (1974) - Kristijanom de Diveom (Christian de Duveau). Upitana 
koji su glavni motivi zbog kojih je u kriznim vremenima kao naučnica podigla 
svoj glas i počela redovno da objavljuje antiratna pisma u Vjesniku i drugim 
hrvatskim medijima, Olga Carević odgovora:
- Bilo mi je teško gledati kako je Hrvatska, koja mi je pružila život, 
napadnuta, kako se moji Srbi odvajaju u okvir neke države koja nema 
perspektivu, odvajaju se balvanima. Moj pokojni muž i sin, koji je umro tokom 
rata, bili su Hrvati. U duši sam bila podijeljena između Srba i Hrvata i 
njihovih nemira. To me je ponukalo da kroz pisma, kroz obične priče pozovem na 
mir i toleranciju.
Nakon što je videla da je njeno prvo pismo, pod nazivom "Prijateljstvo Hrvata i 
Srba i obrnuto", objavljeno u Vjesniku 18. avgusta 1990. naišlo na podršku 
građana hrvatske i srpske nacionalnosti, nastavila je da piše. Što je više 
pisala to je, kako kaže, dobijala veću podršku ljudi koji su mislili kao i ona.
- Pisala sam kad god bih vidjela neki problem. Kritizirala sam svaku negativnu 
i ponižavajuću izjavu srpskih ili hrvatskih političara, poput one Vojislava 
Šešelja da "ako neko kaže da nije Srbin, neka ga ubiju kao kera kraj tarabe", 
ili jednog hrvatskog političara da "Srbi imaju uske glave i da zato imaju malo 
mozga". Govorila sam o dobrim stvarima, o prijateljstvu i suživotu između dva 
naroda - objašnjava ona.
U vreme kada su sukobi počeli, nastala je njena prva knjiga "Moj srpski rod, 
moja hrvatska domovina", a iz pisama podrške građana i crkvenih 
velikodostojnika rodila se 1995. i knjiga "Glas srca i razuma". Na pitanje kako 
danas gleda na položaj Srba u Hrvatskoj i na odnose između dva naroda, s 
obzirom  na to da su upravo ti odnosi obeležili njenu književnu karijeru, Olga 
Carević kaže da su oni mnogo bolji, posebno u gradovima, te da se danas puno 
piše i govori o problemima sa kojima se susreću Srbi povratnici.
- Svakim je danom sve bolje, mada nekima nikad nije ni bilo loše, a onima 
kojima je bilo loše, sada je bolje - smatra Carević, koja posebno ističe 
pozitivnu ulogu saborskog zastupnika Milorada Pupovca u rešavanju povratničkih 
problema.
Direktor izdavačke kuće "Globus", koja je izdala knjigu "Dodirnimo zvijezdu 
prijateljstva", Tomislav Pušek ističe da je prvo izdanje te knjige rasprodato, 
te da su deo tiraža otkupila i pojedina hrvatska ministarstva, poput 
Ministarstva za kulturu i Ministarstva spoljnih poslova, kao i grad Zagreb. 
Osim ove, na Beogradskom sajmu ova izdavačka kuća predstaviće i druga izdanja, 
među njima "Monografiju Vlaha Bukovca", "Postignuća i utopije" Davorina 
Rudolfa, te "Čudo moderne medicine" Krešimira Pavelića.