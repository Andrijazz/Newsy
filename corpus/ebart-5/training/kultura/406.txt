> Izvor: matf
> Datum: 
> Rubrika: kultura
> Naslov: DA LI JE SCENARIO NAJPROBLEMATIČNIJE MESTO DOMAĆE KINEMATOGRAFIJE
> Članak:


Priče iz svakodnevice, "originalni" opusi ili scenariji za evropske konkurse, 
tri su glavna toka naših filmskih priča, kaže Marija Perović. Srđan Koljević 
vidi veći problem u festivalima nego u kvalitetu scenarija

DOBAR scenario, najcenjenija je roba u filmskoj industriji. Nažalost, 
poslednjih godina, ako ne i čitavu deceniju, sve su ređe filmske priče, koje 
zavređuju pažnju gledalaca. Kakva je situacija u srpskoj kinematografiji, 
najbolje se videlo na tek završenom Festivalu filmskog scenarija u Vrnjačkoj 
banji. Od devet filmova (nije bilo Kusturice i Paskaljevića) koliko je bilo u 
konkurenciji, žiri je pokušao da prepozna rukopise, koji su se možda i 
"izgubili" tokom čitanja i snimanja filma.
Predsednica žirija Marija Perović, primetila je da u našoj filmskoj produkciji, 
postoje tri vrste scenarija. - U prvu grupu bih svrstala one priče, koje nas se 
tiču, tj. koje govore o našoj svakodnevici - kaže crnogorska rediteljka. - 
Drugi bi bili oni, koji pokušavaju po svaku cenu da budu originalni, a treća su 
autori, koji pišu namenska scenarija za evropske fondove. Dešava se i da su ove 
tri kategorije obuhvaćene u jednom scenariju, imamo recimo originalne priče o 
temama koje su nam značajne u životu. Ono što ohrabruje u ovogodišnjoj podeli 
je žanrovska raznolikost. Imamo, recimo uplive u horor manje ili više uspešno. 
Kada gledamo sa stručne strane u onom "školskom" ocenjivanju scenarija, postoje 
velika odstupanja, koja u nekim slučajevima su odraz pozitivne hrabrosti i 
bezobrazluka.
Dobitnik nagrada na inostranim festivalima i "Mimoze" u Herceg Novom, za 
najbolji scenario (drugi u Vrnjačkoj banji) Srđan Koljević, misli da je 
najprimerenije da govori o sebi i "Sivom kamionu crvene boje" koji je, po 
njegovoj oceni, uspeo da spoji umetničke kvalitete, ali istovremeno da dovede 
publiku u bioskope.
- Javlja se, međutim, drugi problem u našoj kinematografiji - napominje 
scenarista i režiser. - O tome svedoči i nedavno završeni Festival scenarija. 
To su pre svega, domaći festivali, kojima preti opasnost da se pretvore u 
reviju alternativnih filmova. Činjenica da ih poslednjih godina obilaze autori 
poput Kusturice i Paskaljevića, dosta govori, a ako se ovako nastavi, naredne 
godine situacija može da bude mnogo gora. Pričati o samim scenarijima u našoj 
kinematografiji je podjednako važno kao i pričati o onima koji ocenjuju njihovu 
vrednost. Rekao bih da nam bez obzira na kvalitetne filmske priče publika sve 
ređe ulazi u bioskope i ide na festivale, možda i zbog toga što se forsiraju 
neki filmovi na silu. Ono što je publika tokom prošle i ove godine prepoznala 
bila su Dragojevićevi "Anđeli" i moj "Kamion".
Dramaturg Saša Radojević, koji se prethodne godine okušao i kao režiser, misli 
da je u poslednjih nekoliko godina primetna živahnost u ovdašnjoj 
scenarističkoj praksi.
- Sve manje je klasične saradnje na relaciji scenarista-reditelj, a sve je više 
dramaturga, koji se okušavaju i u rediteljskom poslu - podseća Radojević. - Kao 
Duško Kovačević, Đorđe Milosavljević, Isidora Bjelica, Srđan Koljević i ja, što 
je pokazatelj ambicije da se određena filmska ideja prati do njene 
finalizacije. Primetna je, takođe, tendencija da se i reditelji potpisuju kao 
koscenaristi ili kompletni autori scenarija, poput Srđana Dragojevića, Srđana 
Karanovića, Miloša Radovića. Zakonitost o ispravnosti bilo kojeg od navedenih 
pristupa teško je uspostaviti, jer je uspeh podjednako raspoređen na svaki od 
ovih izbora.
- Inače, opšte mesto, koje se već decenijama ponavlja, je da su glavni problem 
srpskih filmova scenariji, a da je sve ostalo u našoj kinematografiji u 
izvrsnom stanju. Stvari, naravno, ne stoje tako. Ako se uzme u obzir tretman 
autora scenarija kod nas, isplativost njihovog rada i zaštita autorskih prava, 
jasno je da je bavljenje tim poslom vezano za mazohizam i da su dela, koja 
prave naši scenaristi, izuzetna u odnosu na uslove u kojima stvaraju.