> Izvor: matf
> Datum: 
> Rubrika: kultura
> Naslov: Nagrađen film Jelene Jovčić 
> Članak:


Njen film "Igra" bavi se fenomenom "produžene mladosti", odnosno životom s 
roditeljima 

Zahvaljujući radionici ateljea "Veran", u organizaciji Francuskog kulturnog 
centra i Fakulteta dramskih umetnosti, i obuci kod profesora Žana Noela i 
Leonarda di Kostanca, režisera, i Klaudija Martineza, montažera i autora filma 
o Aljendeu, naša mlada dokumentaristkinja Jelena Jovčić snimila je film o sebi 
s kojim je već gostovala na tri festivala, u Motovunu, Lajpcigu i Amsterdamu 
(gde je njen film "Igra" prošao nominaciju i bio treći).

- Moj film "Igra" jeste autobiografski, ali ne bi se moglo reći da je portret 
moje porodice ili mene. Bavi se sociološkim fenomenom zvanim "produžena 
mladost" koji još nije evidentiran u udžbnicima, ali jeste u životu. Liči na 
komični teatar u scenografiji stana gde se četiri generacije sudaraju u mračnim 
hodnicima. Tema je ujedno moj najveći problem: kako se osamostaliti. Moj otac 
stalno govori: "Nema problema, udaj se pa idi od nas". Ali ja želim da odem 
mada ne i da se udam, bar za sada. Zanimljivo je da sam nakon emitovanja dobila 
nekoliko bračnih ponuda! Jedino rešenje koje imam je da čuvam tuđe stanove. Čak 
ni cimerku ne mogu da nađem, jer kod nas retko ko hoće da se liši roditeljske 
kašike. - kaže Jelena za "Blic" objašnjavajući nam da u njenom filmu koji je 
svuda naišao na lep prijem, nekima izmamio osmeh, a nekim tugu, provejava 
tranzicioni momenat. "Protagonisti su moj otac, majka, baka, pas i moj glas iz 
off-a. Svi moji ukućani gledaju kviz 'Milioner' i prate nagradnu igru 
navijajući da izvučem stan u Beogradu."
Jelena Jovčić je diplomirala etnologiju i antropologiju. Njen diplomski rad 
"Film o vampirima kao komunikacijski fenomen" dobio je priznanje "Borivoje 
Drobnjaković" kao najbolji rad u 2002. godini. Zajedno sa kolegama osnovala je 
asocijaciju "Atelje Veran - Beograd" koja sada radi na projektu sedam 
jednočasovnih dokumentarnih filmova na temu istina o Srbiji. Planiraju i da 
registruju producentsku kuću, ali kad se promeni zakon jer sada nemaju 
neophodnih 5000 evra. "S tim novcem mogli bismo da snimimo pet dokumentaraca!"
Primera radi, u V. Britaniji registracija se plaća 50 funti!