> Izvor: matf
> Datum: 
> Rubrika: kultura
> Naslov: KNJIGA O ZAJEČARSKOM POZORIŠTU 
> Članak:


Zaječar, 12. februara 

Sinoć, uoči premijere "Bele ruže za Dubljansku ulicu" (autora Miodraga Zupanca 
u režiji Boška Dimitrijevića) u foajeu zaječarskog pozorišta "Zoran Radmilović" 
predstavljena je knjiga portreta u karikaturi 105 poslenika ove pozorišne kuće 
koji su u njoj profesionalno delovali od prve premijere 2. februara 1947. do 
kraja minule godine. 

Povodom 55. godišnjice neprekidnog profesionalnog delovanja ovog teatra 
zaječarski karikaturista Gradimir Prvulović Gaca ovekovečio je u ovoj knjizi 
zborniku pod nazivom "Sva Talijina lica" likove svih glumaca, reditelja, 
upravnika, scenografa, muzičkih saradnika, lektora, šaptača i inspicijenata, 
kao i svih onih iz tehnike koji su doprineli da ovo pozorište istraje u svojoj 
velikoj kulturnoj misiji na području Timočke krajine i prebrodi mnoge nedaće i 
iskušenja. Svima njima pripada velika zasluga što i danas opstojavaju dva 
značajna festivala začeta upravo na njihovoj pozornici - susreti profesionalnih 
pozorišta Srbije "Joakim Vujić" i Dani "Zorana Radmilovića". 

Na minule dane i sva ta draga lica zaječarsku publiku sinoć su na promociji ove 
zanimljive knjige podsetili Sergije Lajković, recenzent i lektor izdanja, autor 
Gradimir Prvulović i Dragoljub Nikolić, direktor zaječarskog "Žitoprometa" u 
ulozi izdavača i pokrovitelja. 

Među portretisanima najviše se, raznim povodima (i na korici knjige) pojavljuje 
lik Zorana Radmilovića čije ime pozorište danas nosi. 

 
