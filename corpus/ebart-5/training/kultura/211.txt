> Izvor: matf
> Datum: 
> Rubrika: kultura
> Naslov: PESME BRANKA MILjKOVIĆA DVOJEZIČNO
> Članak:


Izbor pesama Branka Miljkovića je objavljen nedavno u zbirci "Cvet između 
pepela i mirisa" dvojezično  i na srpskom i na francuskom jeziku (izdavač 
"Punta", Niš). Priređivač zbirke je Staniša Stanković, a prevodilac na 
francuski Milica Domazet.
Ova zbirka je, prema rečima priređivača, prilog neprolaznosti pisane reči 
jednog od najvećih srpskih pesnika 20. veka, s ciljem da se njegovo delo 
predstavi u zemlji, a zatim našim ljudima u dijaspori i u inostranstvu gde je 
govorni jezik francuski.
Prevodilac Milica Domazet, porodično i profesionalno odličan znalac francuskog 
jezika i književnosti, kao što je naglasio recenzent ove knjige dr Slobodan 
Vitanović, nije samo pažljivi čitalac i poznavalac poezije već i sama ima 
pesnički dar. Taj talenat ona je, međutim, usmerila ka prepevavanju pesama 
srpskih pesnika na francuski jezik (objavila je i izbor prepeva pesama Desanke 
Maksimović na francuski).
Njeni prepevi, osim verodostojnrsti, imaju, prema mišljenju Slobodana 
Vitanovića, ritam svojstven pesničkom kazivanju, zvučnost, izbor reči koje su u 
stanju da izazovu poetski doživljaj, koje odišu poetskim duhom samog pesnika.
Saradnici ove zbirke su delili mladost sa pesnikom u rodnom gradu Nišu, što je 
od posebnog značaja za tumačenje i razumevanje njegove poezije u vremenu u 
kojem je živeo i stvarao.