> Izvor: matf
> Datum: 
> Rubrika: kultura
> Naslov: Godinama unazad Narodno pozorište u Nišu bilo je prostor gde su se iza kulisa 
> Članak:

odvijale finansijske malverzacije dirigovane od centara gradske vlasti, tvrdi 
Vlastimir Jovanović, predsednik Anketne komisije koja je ovih dana završila 
preispitivanje rada ove pozorišne kuće. Komisiju je početkom godine formirala 
Skupština grada da bi ispitala čudne tokove novca u hramu dramske umetnosti u 
Nišu. Ono što je Komisiju najviše iznenadilo bilo je raskalašno ponašanje 
dosadašnjih upravnika. Za glumice početnice niški teatar je isplaćivao i pet 
puta veće honorare po predstavi no što su u drugim gradovima dobijale prvakinje 
beogradske drame. Rediteljima iz Beograda: Irfanu Mensuru, Kokanu Mladenoviću i 
Ivanu Bekjarevu plaćane su stotine hiljada dinara za režije predstava na kojima 
su sale ostajale poluprazne. Pozorište je dobijalo novac iz gradske kase, ali 
se nadzorni odbori nisu radili svoj posao. Važilo je nepisano pravilo da 
direktor ima diskreciono pravo da ugovara visine honorara!
- Tvrdim da je kultura postala plodnije tlo za finansijske marifetluke gradskih 
moćnika, od oblasti privrede - kaže Jovanović.
Prema njegovim rečima prostor za finansijska mešetarenja stvarali su po 
političkom ključu postavljani direktori kojima je od kvalitetnih predstava 
mnogo važnije bilo dobro režiranje trange-frange komada.