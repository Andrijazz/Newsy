> Izvor: matf
> Datum: 
> Rubrika: kultura
> Naslov: U SRPSKOJ AKADEMIJI NAUKA I UMETNOSTI
> Članak:


Knjiga obuhvata studije koje osvetljavaju odjeke usmene u pisanoj književnosti

U Srpskoj akademiji nauka i umetnosti juče je predstavljena knjiga akademika 
Svetozara Koljevića "Vječna zublja" (objavio Zavod za udžbenike i nastavna 
sredstva) u kojoj ovaj svestrani znalac naše i svetske književnosti pažljivo 
razvrstava slojeve folklornog nasleđa u našoj pisanoj književnosti. Podnaslov 
dela: Odjeci usmene u pisanoj književnosti, ukazuje na objedinjavajući karakter 
svih studija sadržanih u knjizi.

Prema rečima Nade Milošević-Đorđević, dopisnog člana SANU, "Vječna zublja" 
posvećena je dinamičnom odnosu usmene i pisane književnosti, a činjenica da je 
autor u podnaslovu izbegao reč uticaj doprineo je višedimenzionalnosti dela. 
Akademik Koljević sagledao je folklorno nasleđe u stvaralaštvu Petra 
Hektorovića, Sarajlije, Njegoša, Radičevića, Zmaja, Domanovića, Kočića i 
Andrića, a u poslednjoj studiji bavi se umetničkim postupcima "muzikalnih 
folklorista", piscima 20. veka, Brankom Miljkovićem, Matijom Bećkovićem, Vaskom 
Popom, Rajkom Petrovim Nogom. Kako je rekla Nada Milošević-Đorđević, Koljević 
je građi pristupio kao komparatista, ali i kao tumač i istoričar književnosti, 
nastojeći da osvetli idejne uzroke posezanja pisaca za usmenom književnošću.

- "Vječna zublja" isto je što i "Trijumf inteligencije". Ova dva naslova 
Svetozara Koljevića dele četiri decenije, u kojima njegove rukopise osvetljava 
vječna zublja. Ova knjiga još jednom potvrđuje da je inteligencija Koljevićevo 
"vjeruj". Njegova rečenica ne drema već burno merka priliku gde bi skrenula i 
dovela u sumnju nešto u šta do sada nismo sumnjali - rekao je akademik Matija 
Bećković.

Pesnik Rajko Petrov Nogo, između ostalog, kazao je da u ovom nadahnuto 
napisanom delu akademika Koljevića živo pulsira naša narodna književnost, a 
autor je upečatljivo pratio kako ponornički izranjaju drevni oblici usmene 
kulture u našoj pisanoj književnosti.

- A kako je ova "nevolja" počela? Pre 45 godina na jednom skupu o našem 
nobelovcu podneo sam referat o Andriću i narodnoj književnosti u kojem sam 
objasnio kako ona živi i preobražava se u njegovom delu. To je bila polazna 
tačka za ovu knjigu koja se razgranala u razmatranje funkcije usmene u pisanoj 
književnosti - objasnio je akademik Svetozar Koljević.