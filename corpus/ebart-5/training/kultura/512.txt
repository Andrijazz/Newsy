> Izvor: matf
> Datum: 
> Rubrika: kultura
> Naslov: Nedelja savremenog švajcarskog filma, od 5. do 9. aprila u DKC Beograda
> Članak:


Nedelja savremenog švajcarskog filma, u organizaciji Kulturnog centra Beograda, 
Ambasade Švajcarske i uz podršku Ministarstva inostranih poslova Švajcarske i 
Sekretarijata za kulturu grada Beograda, od 5. do 9. aprila odvijaće se u 
Dvorani kulturnog centra. Ova manifestacija priprema se od leta prošle godine, 
a inicirana je, kako je na jučerašnjoj konferenciji za novinare u Movie baru 
DKC rekao zamenik švajcarskog ambasadora Rafael Vonovie, prošlogodišnjim Danima 
švajcarskog filma na kojima su Srbija i srpski film bili specijalni gosti. 
Pedantan i prilježan selektor Nebojša Popović odgledavši 30, 40 filmova, trudio 
se da se na ovoj smotri nađu najreprezantativniji uzorci. Na pitanje šta je to 
uopšte švajcarska kinematografija, Popović je podsetio da su u poslednjih 20 
godina dva švajcarska filma dobila Oskara za najbolji strani film - 1984. 
"Opasni potezi", a 1991. "Put nade", koji je u bioskopima imala prilke da vidi 
i ovdašnja publika. U zemlji koja počiva na četri različita jezika i četiri 
kulture, pojam švajcarskog filma teško je bilo odrediti sve do kraja šezdesetih 
kada je, protežući se do polovine osamdesetih, tu zemlju zapljusnuo novi 
filmski talas. Neka od najpoznatijih imena iz sveta filma dolaze iz ove zemlje: 
Ursula Andres, Romi Šnajder, Marta Keler, glumica iz filma "Maratonac" sa 
Dastinom Hofmanom, brat i sestra Maksimilijan i Marija Šel, Bruno Ganc, glumac 
iz Vendersovih filmova, a poslednjih nekoliko godina tu živi i radi Žan Lik 
Godar.
U okviru slogana "Kad je život Švajcarska", što obično asocira na nešto 
uređeno, precizno, jasno, dobro upakovano, osam filmova progovoriće o 
problemima koje Švajcarac, kao i svaki drugi čovek na ovoj planeti, ima. Od 
socijalnih problema - u jednom od filmova tema je gubitak posla i čovek koji to 
ne može da prizna svojoj porodici što može da dovede do toga da se ona 
raspadne, do problema egzilanata, među kojima, naravno, i onih sa ovdašnjih 
prostora. Tako će jedan od filmova biti dokumentarac "Jugodive", već viđen na 
jednom od prethodnih izdanja Festa. Pored njega, film "Neobične krađe" iz 1975. 
godine, kao primer "zlatnog doba" švajcarskog filma, jedini još nije 
premijerni. Svi ostali će biti prikazani u okviru ovog mini festivala prvi i 
jedini put. Prvi na programu je takođe dokumentarac "Kukuruz u skupštini" o 
švajcarskom parlamentu, lobiranju i interesima unutar njega. Počinje u 19 sati, 
a Nedelju savremenog švajcarskog filma pre toga će i zvanično otvoriti 
amabasador Švajcarske. Svih ostalih dana projekcije su od 19 i od 21 sat - cena 
karte je 100 dinara po projekciji.