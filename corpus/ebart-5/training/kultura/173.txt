> Izvor: matf
> Datum: 
> Rubrika: kultura
> Naslov: ODRŽAN REFERENDUM U "PROSVETI" POVODOM NAIMENOVANjA NOVOG V. D. DIREKTORA
> Članak:


Od 87 glasova za novog direktora glasalo 51, a protiv bilo 36 zaposlenih

DUGOGODIŠNjI predsednik Upravnog odbora "Prosvete", Dragan Vujadinović, 
ekonomista, ostaće na funkciji v. d. direktora ovog preduzeća.
Posle osporavanja njegovog postavljenja (po ostavci dr Milisava Savića) za v. 
d. direktora, neki zaposleni su zatražili da se konsultuje "baza". Zato je na 
njegovu inicijativu juče organizovano tajno glasanje svih radnika. Glasanju su 
prisustvovali i predstavnici sindikata "Nezavisnost", koji su bili protiv toga 
da Vujadinović bude v. d. direktora. Od 87 zaposlenih, koliko je prisustvovalo 
sastanku ("Prosveta" ima 109 radnika), 51 je glasalo za Vujadinovića, dok je 
njih 36 bilo protiv njega.
- Posle ostavke Savića, u petak, prihvatio sam odluku UO da obavljam funkciju 
v. d. direktora - rekao nam je Vujadinović, po završetku sastanka kome nisu 
mogli da prisustvuju novinari. - Zbog podela u preduzeću, neki se osporili moje 
postavljenje, pa sam odlučio da raspišem referendum. Drago mi je što mi je 
većina zaposlenih ukazala poverenje, ali me brine što je njih 36 bilo protiv 
toga. Nadam se da će se u budućnosti to promeniti. Valjda će se nepotrebne 
strasti smanjiti, jer je teško raditi u uslovima gde ljudi dele istu 
kancelariju, sličnu sudbinu, a nepotrebno se ne vole.
Vujadinović smatra da, imajući u vidu srpske proseke, "Prosveta" finansijski ne 
stoji loše.
- Problemi koje imamo nastali su zbog dugovanja i sporova koje su napravljeni 
pre 2000. godine, sudska rešenja su odlagana, ali neka su sad došla na naplatu. 
Nedavno smo izgubili spor sa SANU koji se vodi od 1996. godine i sad moramo da 
se iselimo iz knjižare, koja je vlasništvo Akademije. Ali imajući u vidu 
ekonomski bilans, pa i vrednost imovine, "Prosveta" može da servisira sadašnji 
nivo prihoda i rashoda, uz mogućnost rasta zarade, samo da se prostor i ljudi 
bolje koriste.
Prema Vujadinovićevim planovima, koje je izneo i na sastanku, "Prosveta" bi 
mogla da ostvari prihod do osam miliona dinara mesečno.
- Imajući u vidu da se približava rok za privatizaciju, koja je planirana 2005. 
godine, moj cilj, koji bi trebalo da bude i svih sadašnjih i bivših zaposlenih, 
jeste da ovo preduzeće što efikasnije radi. Jer, naš zadatak je da "Prosveta" 
sa što većim kapitalom uđe u proces privatizacije, kako bi besplatne akcije 
dobile vrednost.