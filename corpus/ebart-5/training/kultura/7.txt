> Izvor: matf
> Datum: 
> Rubrika: kultura
> Naslov: Slavija 2003. od 9. do 16. marta
> Članak:


Drugi međunarodni pozorišni festival "Slavija 2003", biće održan od 9. do 16. 
marta u beogradskom pozorištu "Slavija", a najavili su ga uz, ne sasvim 
detaljnu priču, umetnički direktor Radislav Dorić i izvršni direktor Slobodan 
Joković. Svojevrsni uvod u Festival biće okrugli sto "Pozorište i festivali", 
koji će se održati 28. januara u prostorijama pozorišta, a na kome će se 
pojaviti pedesetak učesnika sa svih prostora bivše Jugoslavije. Što se samog 
festivala tiče na njemu će moći da se vide predstave iz Austrije, Nemačke, 
Slovenije, Sarajeva (BIH), Novog Sada, Mađarske, Bitolja i Zagreba, veći deo će 
se takmičiti za (ove godine ustanovljenu) nagradu "Don Kihot", za najbolju 
predstavu u celini. Predstave koje su u konkurenciji za nagradu biće izvođene u 
20 sati, a nakon toga, od 22 ili 22.30 biće predstavljen kolažni program - 
svojevrsni portreti velikana pozorišne umetnosti, kao što su Ratko Polič i Meto 
Jovanovski. Nazivi predstava kao i sastav internacionalnog žirija za sada su 
ostali u tajnosti ali se zna, recimo, da će iz Nemačke doći čuveni Romski 
teatar (koji dolazi zahvaljujući pomoći Saveznog ministarstva nacionalnih i 
etničkih zajednica), preduzeće "Merkator" će dovesti Slovensko narodno 
gledališče iz Ljubljane, a Sarajevska banka će finansirati gostovanje predstave 
iz Sarajeva... Neizvesno je i, mada postoji želja, da li će festival otvoriti 
glumac Ljuba Tadić. Organizatori festivala su istakli da im je veoma bitno da 
ovaj festival, drugi po redu, zaživi u pozorištu "Slavija" i da postane 
tradicionalan.