> Izvor: matf
> Datum: 
> Rubrika: kultura
> Naslov: VEČERAS POČINJE "VRŠAČKA POZORIŠNA JESEN" 
> Članak:


Po izboru Željka Hubača, smotra će biti u znaku slogana "Novi pogledi - novi 
preseci"

BILJANA Srbljanović će večeras, u 20 sati, svečano otvoriti, 11. po redu, 
Festival klasike i nove klasike u rodnom gradu oca srpske drame. Sudeći po 
repertoarskom sadržaju, po izboru Željka Hubača, dramskog pisca i pozorišnog 
kritičara, "Vršačka pozorišna jesen" biće u znaku slogana "Novi pogledi - novi 
preseci". Glumci domaćeg ansambla "Sterija" otvoriće takmičarski deo ove 
manifestacije predstavom "Ah, to vreme uživanja", u režiji Vladimira Lazića. 
Drugog dana na programu je "Beli, beli svet",  koju će pod režijskom palicom 
Rahima Burhana  izvesti Malo pozorište "Duško Radović". Sa komadom "Majstor i 
Margarita", reditelja Kokana Mladenovića, vršačkoj publici će se potom 
predstaviti somborsko Narodno pozorište. Na repertoaru Festivala su i komedija 
"Rodoljupci" koju je za Jugoslovensko dramsko pozorište osmislio Dejan Mijač, 
mjuzikl "Kosa" Novosadskog pozorišta u rediteljskoj postavci Viktora Nađa, i 
poslednja u konkurenciji za nagrade predstava "Narodni poslanik" NP "Toša 
Jovanović" iz Zrenjanina sa potpisom reditelja Dušana Petrovića.
Prateći program Festivala biće bogatiji nego ikada. Osim "okruglih stolova" na 
temu "Pozorišta nacionalnih manjina u Srbiji" promovisaće se  domaći teatarski 
časopisi: "LUDUS", "Scena" i "Teatron", ali i inostrani. U foajeu Sterijinog 
hrama priređene su postavka "Mira Stupica - 60 godina stvaralaštva" i izložba 
fotografija "Glumišta beogradska" autora mr Mitra Trninića.
A svake večeri, do 20. oktobra, do kada će Festival trajati, pre nastupa 
ansambala koji konkurišu za nagrade,  studenti pozorišnih akademija "na daskama 
koje život znače" prikazaće ispitne vežbe u koordinaciji Pavla Lazića, 
reditelja.