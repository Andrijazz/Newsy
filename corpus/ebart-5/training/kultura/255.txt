> Izvor: matf
> Datum: 
> Rubrika: kultura
> Naslov: MEĐUNARODNI SAJAM KNjIGA U FRANKFURTU 
> Članak:


Pored nacionalnog štanda Srbije, izlažu i izdavačke kuće "Mali Nemo" iz Pančeva 
i podgorički "Oktoih" 
  
(Od našeg specijalnog izveštača)

FRANKFURT NA MAJNI, 9. oktobra - Na najvećem svetskom sajmu knjiga, koji je 
ovde okupio više od 6.600 izdavača iz više od sto zemalja sveta, predstavile su 
se, zasebno, pored našeg nacionalnog štanda, i dve izdavačke kuće iz naše 
zemlje: "Mali Nemo iz Pančeva i podgorički "Oktoih".

Svoja izdanja, ali i knjige drugih srpskih izdavača, "Mali Nemo" predstavlja 
pod geslom izdavaštva panonskog Podunavlja, dakle sasvim u trendu novih 
evropskih opredeljenja o regionalnom predstavljanju i međuregionalnom 
povezivanju, a svaki sajamski dan je tematski različito osmišljen, saznajemo od 
Milana Orlića, pesnika i glavnog i odgovornog urednika i Milene Stojanović, 
urednika i domaćina štanda.

U okviru dana gradova, publici su predstavljene knjige iz edicije "Varošarije", 
a dan ishrane posvećen je predstavljanju etnokulturološke studije Zlatoja 
Martinova "Nemački uticaj na ishranu Srba u Banatu". Održano je još nekoliko 
programa, među njima i "Višestruko prepoznavanje", kao ideja prepoznavanja 
velikih pisaca u međusobnom ukrštanju kultura (Gete - Kafka -Crnjanski). 
Izložene su i knjige Anice Savić Rebac "Helenski vidici", priče Dejana 
Medakovića "Prolaženje", monografija "Srbi u Beču" istog autora, izdanja Muzeja 
Vojvodine, Instituta za književnost u Beogradu, Narodnog pozorišta u Novom 
Sadu, "Istorija Srba" Vladimira Ćorovića, kao i septembarski broj književnog 
časopisa "Sveske".