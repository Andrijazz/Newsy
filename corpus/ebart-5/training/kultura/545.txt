> Izvor: matf
> Datum: 
> Rubrika: kultura
> Naslov: U KULTURNO-PROSVETNOJ ZAJEDNICI SRBIJE
> Članak:


Asocijacija zadužbina, fondacija i fondova Srbije traži vraćanje oduzete imovine

Na Spasovdan, 1. juna ove godine, osnovana je Asocijacija zadužbina, fondacija 
i fondova Srbije čiji je osnovni zadatak unapređenje razvoja i zaštite 
viševekovnog srpskog zadužbinarstva.

Cilj Asocijacije je, kako je na konferenciji za novinare u Kulturno-prosvetnoj 
zajednici Srbije naglasio prof. dr Kosta Andrejević, predsednik UO, promena 
dosadašnjih zakona kojima je po završetku Drugog svetskog rata zadužbinama i 
fondovima oduzeta sva imovina i ukinuto pravo na rad. Takođe, članovi 
Asocijacije se zalažu za ukidanje zakonskog roka za prijavljivanje oduzete 
imovine koji ističe krajem ovog meseca jer više od stotinu zadužbina nije 
obnovilo svoj rad. One to nisu učinile jer nemaju naslednika osnivača ili 
uprave. Jednostavno, nema ko da traži zaveštanu imovinu i ostvarenje 
testamenta. Prema rečima Andrejevića, veliki broj državnih institucija, 
preduzeća, kao i pojedinaca, koristi tuđu imovinu.

Država, kao i bogati pojedinci tu imovinu zasigurno neće prijaviti jer im 
odgovara da žive u blagostanju, kazao je Andrejević, istakavši da da će 
Asocijacija praviti veliki medijski pritisak da se imovina srpskih zadužbinara, 
vredna više stotina milijardi evra, stavi u prvobitnu funkciju koja je navedena 
u zaveštanju, odnosno da se koristi namenski.

Od Drugog svetskog rata na ovamo imovina velikih zadužbinara je "razvučena" i 
"nestala", dok se finansijskim sredstvima, umetničkim i drugim vrednostima 
izgubio trag. Zbog toga, Asocijacija pokreće i pitanje ratne štete, odnosno na 
koji način država namerava da oduzeto vrati pravim vlasnicima, odnosno 
građanima Srbije. Andrejević smatra da ni promena vlasti u Srbiji pre šest 
godina nije dovela do društvenih promena u pogledu zadužbina, fondacija i 
fondova. Naprotiv, produžilo se uništavanje narodnog dobročinstva forsiranom 
prodajom zadužbinarske imovine i takozvanom privatizacijom. Stoga je 
Asocijacija uputila otvoreno pismo državnim organima Srbije tražeći podršku i 
oslanjajući se na njihovo osećanje za novu srpsku državnost koja je neraskidiva 
od tradicije srpskog desetovekovnog zadužbinarstva.

Asocijaciji su se pridružile i zadužbine Andrejević, Ilija M. Kolarac, M. i D. 
Mihajlović i Dositej Obradović, dok im je veliku podršku pružilo Ministarstvo 
kulture Republike Srbije.