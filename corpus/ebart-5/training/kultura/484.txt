> Izvor: matf
> Datum: 
> Rubrika: kultura
> Naslov: UMETNOST I POLITIKA: GDE SU GRANICE
> Članak:


Karikatura proroka Muhameda zaista prevazilazi dimenzije umetničkog pogleda na 
svet. - Umetnik ima umetničku slobodu, ali postoje ljudska prava i verska 
osećanja

Objavljivanje karikatura Muhameda u danskom desničarskom dnevnom listu "Jilands 
posten", koje su ovog proroka predstavile kao teroristu i ubicu, izazvalo je 
ogromni revolt muslimanskog sveta, koji je još potpiren time što su neke od tih 
karikatura, samo kao ilustracija, preštampane i objavljene u nekim novinama 
Evrope. Gnev muslimana sada je uperen na ambasade tih zemalja, i celi slučaj je 
dobio razmere koje je teško sagledati.
World Soicialist Web Site od 4. februara 2006. bezrezervno osuđuje 
objavljivanje ovih karikatura, koje ocenjuje kao uvredu muslimanskih osećanja, 
i kao političku provokaciju. Na sajtu WSW data je cela priča. Od toga da je 
"Jilands posten" karikature naručio u septembru 2005. od četrdesetoro 
karikaturista, da nacrtaju Muhameda sa ciljem, kako je glavni urednik objasnio, 
da se proveri da li će kod autora postojati autocenzura kao što je u drugim 
slučajevima kada je reč o muslimanima, do posledica čiji smo sada svedoci.

Objavljivanje odabranih radova, i posledice, povod su i našoj anketi, u kojoj 
smo od uglednih umetnika i stručnjaka pokušali da dobijemo odgovore o tome 
kolike su granice umetničkih sloboda, treba li i gde da interveniše cenzura, 
koliko je dopušteno mešanje politike u umetnost...

Beogradski muftija Hamdija Jusufspahić decidno kaže da je reakcija muslimanskih 
vernika u svetu opravdana, i da je to "stopostotna uvreda, i svaka dalja 
rasprava je bespotrebna. Kako bi se hrišćani osećali kada bi neko vređao Isusa 
Hrista? Muhamed je najveća ličnost u istoriji, a istorija je zabeležila njegova 
dela i njegov život. Prorok Muhamed je još u sedmom veku učinio rat humanijim, 
zabranivši da se ubijaju nevini, žene, deca i starci. Rekao je `Nemojte biti 
zločinci`".

Ministar za ljudska i manjinska prava u SCG Rasim Ljajić karikaturu proroka 
Muhameda odvojio je od bilo kakve umetničke slobode.

- Nije umetnička sloboda uvreda za milijardu i pet stotina miliona muslimana, 
jer sloboda ne podrazumeva vređanje verskih osećanja ljudi. U osnovi ovakvog 
postupka je svođenje proroka Muhameda na teroristu i imputiranje terorizma 
čitavoj religiji. Začudilo me je i to što su na Zapadu izostale reakcije koje 
se protive takvom stavu, naglasio je Rasim Ljajić, koji je pobunu muslimana 
širom sveta ocenio kao drugu krajnost i kao "dolivanje ulja na vatru" koje samo 
doprinosi zaoštravanju odnosa Zapada i islamskog sveta.

Rasim Ljajić novonastalu situaciju tumači i kao vrh ledenog brega, nešto što je 
samo manifestacija mnogo komplikovanijih stvarnih uzroka. Suštinu rešenja vidi 
prevashodno u pravilnom rešenju bliskoistočne krize, u kojem će biti zadovoljne 
obe strane. U protivnom, ostaće stalno žarište sukoba u svetu.

I politički analitičar sa Instituta društvenih nauka, mr Neven Cvetićanin, dao 
je svoju ocenu stanja:

- Najnovija dešavanja povodom karikature proroka Muhameda, koja je izazvala 
ekstremne reakcije dela muslimanskih vernika, pokazuju da živimo u veoma 
nesigurnom svetu. Možda je prva greška počinjena u objavljivanju "umetničko-
ironičnih" slika proroka Muhameda, jer i mi hrišćani, ukoliko želimo da neko 
poštuje naše svetitelje i obrede, moramo sami da se prema drugim religijama 
odnosimo sa poštovanjem a ne sa ironijom. Međutim, reakcija ekstremnih 
muslimana je pravi skandal i nešto nedopustivo, to je pravi i čisti varvarizam 
za koji se može reći da preti čitavoj svetskoj civilizaciji. Bilo je mnogo 
primera da su, na žalost, i hrišćanski, budistički, hinduistički i simboli 
ostalih religija i kultova bili prikazivani ironično, pa niko nije zbog toga 
palio i pretio. Jugoslav Vlahović, karikaturista, za naš list kaže da ima 
razumevanja i za jednu i za drugu stranu. "Poigravanje sa verskim osećanjima je 
već škakljivo pitanje. Čak je jedan turski karikaturista završio u zatvoru zbog 
svog dela, iako Turci imaju dobru i jaku karikaturu. I u Iranu ima dobrih i 
uspešnih karikaturista, mada je religija u ovoj zemlji i dalje tabu-tema, i 
niko se do sada, koliko znam, nije poigravao sa njom. Karikatura proroka 
Muhameda zaista prevazilazi dimenzije umetničkog pogleda na svet. Možda treba 
shvatiti da smo mi karikaturisti samo umetnici, a ne političari.

Sa profesionalne strane, pozdravljam rušenje svih tabua, pa i ovih verskih. 
Koraks je verovatno u pravu kad kaže da se ne treba poigravati tuđim verskim 
osećanjima jer smo se uverili kakve sve to posledice može da ima. Ovako burno 
reagovanje islamskih fanatika predstavlja, rekao bih, pre refleksiju mnogih 
događaja iz bliže prošlosti.

Bilo je dosta karikatura, naročito u prošlosti, na račun Srba. Poznati 
karikaturista "Monda" Srbe je naslikao kao svinje i niko nije reagovao, a 
sudski još manje. Ne znam, možda smo se poneli previše tolerantno.

Dušan Ludvig, karikaturista, misli da je karikatura u kojoj se ismeva prorok 
Muhamed direktna politička provokacija. "Politika, ipak, ne bi smela da zalazi 
toliko duboko u nešto što je vera. Reagovanje je bilo odloženo, a karikatura je 
iskorišćena da se predstavi na način koji odgovara muslimanskoj strani. Sve 
ovo, ipak, treba tumačiti sa zadrškom i ne treba olako davati mišljenje. U 
istoriji karikature ne dešava se prvi put da se pojavljuju ovakve karikature sa 
spornim temama. Međutim, one nisu tumačene na ovakav način jer je i politička 
situacija bila drugačija. Danas bih bio u dilemi da li bih uopšte smeo da 
nacrtam takvu karikaturu. Javno mnjenje se danas nije promenilo već zavisi od 
različitih političkih tendencija. Ne opravdavam stav danskih karikaturista, ali 
reakcija u Evropi ipak nije bila tako burna. Ako neku stvar potencirate i 
stavljate u centar sveta, onda će i reakcije biti bučne."