> Izvor: matf
> Datum: 
> Rubrika: kultura
> Naslov: FILMSKA KRITIKA
> Članak:


SUMORNE ISTINE

Piše: Borislav Anđelić

Spajk Li je bio dika američke nezavisne produkcije, od koje je, na žalost, 
veoma malo ostalo, jer ju je glavni tok holivudske komercijalne industrije 
prosto usisao u svoje tokove.
"Čovek iznutra", najnovije ostvarenje Spajka Lija, upravo, svedoči o tome. 
Nalik na niz filmova iz glavnog toka, koji se dobro plasiraju na kasama širom 
sveta, rađen u saradnji sa poznatim holivudskim producentom Brajanom Glazerom, 
prema scenariju Rasela Gevica, "Čovek iznutra" predstavlja, u neku ruku, 
nastavak sjajne tradicije, žanrovskih, policijskih filmova iz osamdesetih, 
poput, "Pasjeg popodneva", "Serpika" i "Francuske veze".
Međutim, Spajk Li ne bi bio, ono što jeste u svetskoj kinematografiji, da, iako 
je u osnovi radio komercijalni akcioni triler, nije ostao veran sebi i svom 
karakterističnom provokativnom stilu uz vešto sprovedenu, iz drugog plana, 
kritičko filozofsku nadgradnju.
"Čovek iznutra", mada spolja gledano barata sa prepoznatljivom matricom, uz 
adrenalinom ispunjenu akcionu ornamentiku, u sebi nosi bitne prinose kritičkog 
odnosa prema savremenom američkom društvu, danas. Iza paravana akcione priče o 
pljački banke i razotkrivanja tmurnih istina prošlosti vlasnika nacističkih 
dijamanata, Spajk Li nas vešto uvlači u suptilnu priču o antiterorističkoj 
paranoji, korupciji i rasizmu uzdignutom na nivo zvanične politike.
U tumačenju vodećih zvezda, Denzela Vašingtona, Klajva Ovena Vilijema Dafoa i 
Džodi Foster (jedna od njenih slabijih uloga), "Čovek iznutra" Spajka Lija je 
uznemirujuća drama o tome kako zemlja proklamovane "demokratije" lagano tone u 
suprotnost svojih ideala, uz osipanje mnogih etičkih i moralnih vrednosti, pri 
čemu su, taoci, žrtve, insajderi i kriminalci, svi u istom košu.