> Izvor: matf
> Datum: 
> Rubrika: kultura
> Naslov: Milenković nastupio u Šibeniku, Plasido Domingo u Puli 
> Članak:


ZAGREB (Tanjug) - Svetski poznati violinista Stefan Milenković održao je 
preksinoć koncert, u klavirskoj pratnji  svoje majke Lidije Kaenaco, u 
renesansnoj tvrđavi Svetog Nikole u Šibeniku, dok je jedan od najvećih tenora 
današnjice Plasido Domingo nastupio iste večeri na koncertu u prepunoj Areni u  
Puli. Milenković je nastupio sa svojom majkom u okviru manifestacije "Šibensko 
kulturno leto". Bio je to njegov sedmi koncert ove godine u Hrvatskoj. 
Zanimljivo je da je koncert umalo odgođen, jer su noć pre njegovog održavanja  
za sada nepoznati lopovi poharali tvrđavu i odneli brojne stvari, među kojima i 
podmetače za stolice, hrvatsku zastavu i - svu zalihu toalet papira, 
izveštavaju hrvatske novine. 
Domingov koncert, koji je pratilo više od hiljadu gledalaca, među kojima brojni 
turisti koji borave u Puli i okolini, bio je  lišen takvih bizarnih detalja, a 
osim Dominga. Bio je to drugi koncert slavnog španskog tenora u Hrvatskoj, 
posle onog u Splitu 1998. godine. Domingo, koji je ispraćen burnim ovacijama, 
na kraju koncerta je, kao iznenađenje, publici otpevao i istarsku himnu "Krasna 
zemljo, Istro mila".