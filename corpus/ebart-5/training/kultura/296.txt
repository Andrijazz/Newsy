> Izvor: matf
> Datum: 
> Rubrika: kultura
> Naslov: VUK RŠUMOVIĆ, APSOLVENT DRAMATURGIJE
> Članak:


"Ja sam Vuk i morate mi verovati na reč" - izgovara svaki put u emisiji "Fazoni 
i fore", ali nije glumac. Vuk Ršumović, apsolvent dramaturgije na Fakultetu 
dramskih umetnosti u Beogradu. Svi kažu, talentovan, radan, savestan. Autor je 
i saradnik više TV emisija i serija "Šta mi spremaš", "Srećni telefoni" 
"Klackalica", pisao je scenarije za mnogobrojne priredbe, Beoviziju i Pesmu 
Evrovizije... Najmlađi je sin književnika Ljubivoja Ršumovića. Njegova starija 
braća su inženjer brodogradnje (Branko) i slikar (Mihailo) a on se, mada ne 
piše poeziju, izgleda najviše odmetnuo na oca za kojeg ne kaže "moj tata" već 
samo Ljubivoje. Sa njim je dostigao određemi stepen ravnopravnosti i često su 
saradnici na istim projektama. I zato što je "Ljubivoje" institucija".
- Izvesno, u mojim prvim scenarističkim koracima pomagalo mi je prezime. Šansu 
su mi pružali urednici koji su znali ko sam, ali ja sam opravdao njihova 
očekivanja. I mislim da se sve više osamostaljujem, mada nemam opterećenja te 
vrste.
Kaže, kad je bio u osnovnoj školi interesovao se za matematiku, u gimnaziji je 
mislio da će studirati na Filološkom fakultetu, da bi, konačno, shvatio da je 
dramaturgija ono što želi. Sada mu je preostao još samo diplomski ispit.
- U početku, sebe sam više video u pozorištu, a sada sam više vezan za film i 
televiziju. Jedno vreme bavio sam se advertajzingom, gde ima novca. Ali to me 
je iscrpljivalo i, shvatio sam, nije ono čemu istinski težim. Želim da se bavim 
dramaturgijom, da u scenarističkom poslu dostignem američke i engleske 
standarde, a to podrazumeva timsku saradnju i predanost poslu.
Taj model modernog načša rada uspešno je ostvaren u seriji "Šta mi spremaš" na 
kojoj sarađuje sa Dušanom Bulićem. Sa Vukom Pavlovićem radi na "Klackalici". 
Očekuje ga više projekata u 2005. godini, pre svega, igrana serija "Košarkaši" 
o grupi mladića koji žive za košarku.
- Bio bih, presrećan ako bi se realizovala serija od deset epizoda za mlade 
"Hajduk u Beogradu", po romanu Gradimira Stojkovića  srpska varijanta Harija 
Potera, na čijoj sam adaptaciji sarađivao sa Jadrankom Barzut. Pisac je više 
nego zadovoljan na koji način smo vizuelno "otvorili" ovo delo.
U planu su i serija "Deca narod poseban", prema "Bukvaru dečjih prava", i nove 
epizode "Fazona i fora"  serije koja postoji već dve decenije i koja je postala 
brend u najboljem smislu reči, rekao je Vuk Ršumović.