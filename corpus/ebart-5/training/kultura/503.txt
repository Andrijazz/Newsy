> Izvor: matf
> Datum: 
> Rubrika: kultura
> Naslov: DODELJENI KANADSKI "OSKARI"
> Članak:


(Specijalno za "Dnevnik")

Dodela najviših kanadskih filmskih nagrada - "DŽini" (Genie Anjards) pretvorila 
se u ludu noć kvebečke kinematografije koja nastavlja svoju dominaciju na 
ovdašnjoj filmskoj sceni. "geniji" su postali "krejzi" (crazy)! Na gala 
ceremoniji održanoj 13. marta u glamuroznom zdanju renoviranog teatra "Karlu", 
u srcu Toronta, čak 10 "genija" pripalo je filmu "Ludi" (C.R.A.Z.Y.) 
montrealskog autora Žan-Marka Valea.

Ova crnohumorna porodična drama o odrastanju jednog "gej" dečaka tokom 
psihodeličnih 70-tih osvojila je nagrade za najbolji film, režiju, originalni 
scenario, glavnu mušku i sporednu žensku ulogu, montažu, scenografiju, 
kostimografiju, zvuk i montažu zvuka.

"Ludi" je imao ukupno 12 nominacija (dve u istoj kategoriji za najbolju glavnu 
mušku ulogu!) i zapravo nije realizovao samo jednu - za najbolju fotografiju, 
gde je nagrada uručena filmu "Voda" (NJater), rediteljke iz Toronta Dipe Mehte. 
Sa devet nominacija ovo poetično delo o diskriminaciji udovica u Indiji bilo je 
jedini ozbiljni anglofonski protivkandidat filmu Žan-Marka Valea. "Voda" je 
osvojila i nagrade za najbolju žensku glavnu ulogu (indijska veteranka Sima 
Bisvas) i originalnu muziku.

Preostali "geniji" podeljeni su između tri filma: nagrada za najbolji 
adaptirani scenario pripala je Atomu Egojanu za film "Tamo gde je istina" 
("Where the Truth Lies"), nagrada za sporednu mušku ulogu dodeljena je Denisu 
Bernardu u filmu "Audicija" ("L'audition"), dok je "genije" za najbolju 
originalnu pesmu uručen filmu "Sedam puta srećan" ("Seven Times Lucky").

Osvajanjem "genija" bio je iznenađen i sam Atom Egojan, proslavljeni kanadski 
autor, koji nije ni prisustvovao dodeli nagrada, već se kasnije pojavio na 
završnom koktelu, kada je saznao za radosnu vest. NJegov erotski triler "Tamo 
gde je istina" (5 nominacija) nije zadobio naklonost ni kritike ni publike, 
stoga Egojan nije ni očekivao puno sa ovogodišnje dodele "genija", gde je na 
kraju ipak osvojio utešnu nagradu.

Filmu "Ludi" je dodeljena i nagrada "Zlatna rolna" za najgledanije kanadsko 
ostvarenje u 2005. Istovremeno, po broju osvojenih nagrada "Ludi" se svrstao na 
treće mesto u dosadašnjoj istoriji kanadskih "Oskara", iza filmova "Jedne noći 
u zoološkom vrtu" reditelja Žan-Kloda Lozona ( 13 nagrada) i "Isus iz 
Montreala" Denija Arkana (11 nagrada). Kanadski "geniji" su sa filmom "Ludi" 
učinili ono što se holivudski "Oskari" nisu usudili sa "Planinom Broukbek" - 
dodelili su sve glavne nagrade delu sa "gej" temom.

Ubedljivi trijumf filma Žan-Marka Valea predstavlja treću uzastopnu pobedu 
ostvarenja iz frankofonske produkcije na najvećoj kanadskoj filmskoj 
svetkovini. U prilog aktuelnoj superiornosti filmova, autora i glumaca iz 
Kvebeka govori i činjenica da su članovi ovdašnje Akademije za film i tv 
uručili montrealskoj sineastkinji Lujzi Aršambo prestižnu nagradu "Klod Žutra" 
za najbolji debitantski igrani film (Familija ) u Kanadi u 2005.

- Kakvo ludo iskustvo! Mi se osećamo kao deca u božićnoj noći sa puno dobijenih 
poklona- kazao je na pozornici Žan-Mark Vale, trostruki osvajač "genija" (za 
produkciju, režiju i scenario), koji se vašem izveštaču nešto kasnije požalio 
na neadekvatnu bioskopsku distribuciju svog filma u anglofonskom delu Kanade. - 
Ja sam pomalo frustriran! Voleo bih da smo imali na raspolaganju više ekrana 
izvan Kvebeka. Moj film je u anglofonskoj Kanadi igrao u samo 20 bioskopa i 
zaradio 300 hiljada dolara, što je razočaravajuće. Početkom aprila 'Ludi' 
izlazi na DVD-u i nadam se da će to dati šansu širem krugu gledalaca da vidi 
ovo ostvarenje.

Za kraj, jedna pomalo bizarna zanimljivost. Ovdašnja državna televizija 
Si-Bi-Si ove godine nije prenosila dodelu nagrada "genije" jer se bojala niskog 
rejtinga gledanosti! To ilustrativno govori i o samom položaju i tretmanu 
kanadske kinematografije koja i dalje grčevito nastoji da kod svoje kuće izbori 
mesto pod suncem, decenijama zaklonjeno susednim Holivudom.