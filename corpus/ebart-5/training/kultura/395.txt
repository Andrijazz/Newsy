> Izvor: matf
> Datum: 
> Rubrika: kultura
> Naslov: ARTičoke
> Članak:


MUZIKA I VATROMET NA GOSPI OD ŠKRPJELA - Večerašnje svečano otvaranje 
ovogodišnjeg Kotorarta, u organizaciji KotorArt - Nezavisne inicijative u 
kulturi, počinje u 22 sata na ostrvu Gospa od Škrpjela kod Perasta, kada će pod 
upravom maestra Berislava Skenderovića, specijalno za ovu priliku zajedno 
nastupiti Vojvođanski simfoničari, Splitski komorni orkestar i KotorArt kamerni 
orkestar. Na repertoaru su dela velikana klasične muzike Georga Fridriha Hendla 
- Svita za "Muziku na vodi" i Svita za "Muziku za vatromet". Kao svojevrsna 
vizuelna ilustracija Hendlove muzike, na ostrvu će na kraju biti priređen 
istinski vatromet, čime će biti proslavljen početak, odnosno nastavak, 
nekadašnjeg druženja umetnika iz ovog regiona. Sledeći koncerti su zakazani za 
sutra u crkvi Sv. Duha - od 21 sat je koncert pijaniste Mihaila Voskresenskog, 
dok će koncert pijaniste Naoki Sekinoa, u istom prostoru početi u ponoć.