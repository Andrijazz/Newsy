> Izvor: matf
> Datum: 
> Rubrika: kultura
> Naslov: PROTOKOL O SARADNJI GRČKE I SRBIJE U IZDAVAŠTVU
> Članak:


Na Sajmu knjiga juče su predstavnici ministarstava kulture Grčke i Srbije 
potpisali protokol o saradnji na osnivanju Centra za knjigu u Beogradu, koji bi 
po ugledu na slične institucije u regionu pomogao promociju autora i izdavača 
Srbije u svetu. "Ministarstvo kulture Srbije već više od godinu dana, uz 
angažovanje predstavnika raznih institucija koje se bave izdavačkom i 
književnom delatnošću, priprema osnivanje Nacionalnog centra za knjigu Srbije, 
a veliku pomoć u tome pruža mu Nacionalni centar za knjigu Grčke", rekla je na 
konferenciji za novinare Ljiljana Šop. Zamenik ministra kulture Grčke Petros 
Tatulis posebno je zahvalio Ministarstvu kulture Srbije na ponudi da Grčka bude 
počasni gost Sajma knjiga u Beogradu 2009. i podsetio da Udruženje izdavača i 
knjižara Grčke već 20 godina učestvuje na toj manifestaciji. Direktor 
Nacionalnog centra za knjigu Grčke Katarina Velizari rekla je da je taj centar 
već štampao brošuru s informacijama o srpskim izdavačima i piscima, kako bi 
podstakao izdavače iz te zemlje da objavljuju dela srpskih pisaca na grčkom 
jeziku i ukazala na veliki značaj učešća srpskih izdavača na novoosnovanom 
Međunarodnom sajmu knjiga u Solunu.
"Nacionalni centar za knjigu, pored promocije naše književnosti u svetu, ima 
zadatak da unapredi i organizuje odnose u našoj zemlji, kada je ukupan sektor 
knjige u pitanju", kaže Sreten Ugričić, direktor Narodne biblioteke Srbije, 
čiji je Upravni odbor pre nešto više od dve godine pokrenuo inicijativu i 
podneo formalni predlog Ministarstvu kulture za osnivanje nacionalnog Centra za 
knjigu. "Uobičajena misija takvih centara je promocija domaće književosti na 
stranim jezicima, ali to nadam se neće biti jedina funkcija našeg Centra, već i 
stvari kao što su organizovaniji i obimniji otkup knjiga, zakonodavno 
regulisanje tržišta knjige, edukativne aktivnosti u svim domenima i slično. 
Ukoliko bi ovakav jedan Centar uspeo da objedini sve, bio bi to zaista 
istorijski pomak za knjigu u Srbiji", dodaje Ugričić u izjavi za Danas.
Direktor NBS najavio je i današnji prvi Forum bibliotekara i izdavača, ističući 
očekivanje da će se taj odnos dalje artikulisati u pozitivnom smeru. "Postoji 
jedna inicijativa na nivou matičnih biblioteka Srbije za formiranje Nacionalnog 
konzorcijuma za objedinjenu i koordiniranu nabavku knjiga od domaćih izdavača. 
NBS radi vrlo dobro taj posao sa inostranim dobavljačima baza podataka i 
naučnih časopisa, a po sličnom modelu želimo da formiramo i taj domaći 
konzorcijum koji će organizovati biblioteke za zajednički nastup i time 
omogućiti povoljnije cene u odnosu na ove važeće. Budući da su biblioteke bez 
sumnje ubedljivo najveći kupac na domaćem tržištu, samim tim pripada im poseban 
status u pregovorima prilikom nabavke knjiga", zaključuje Ugričić.