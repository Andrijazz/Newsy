> Izvor: matf
> Datum: 
> Rubrika: kultura
> Naslov: UZ 45. GODIŠNjICU KRUŠEVAČKE "BAGDALE" 
> Članak:


KULTURNI stvaraoci i ljubitelji književne reči obeležili su 45 godina 
Književnog kluba i časopisa "Bagdala" raspravom na okruglom stolu o književnoj 
baštini Kruševca u galerijskoj sali Kruševačkog pozorišta. Ovom prilikom 
uručeno je i najviše priznanje "Bagdale" - zlatni prsten Stefana Lazarevića 
pesniku Slobodanu Rakitiću. 
O pomenutoj temi govorili su prof. dr Marko Nedić, prof. dr Milentije Đorđević, 
prof. dr Milivoje R. Jovanović, dr Mićo Cvijetić, mr Slobodan Simonović, 
Čedomir Mirković, Gordana  Vlahović, Boško Ruđinčanin, Gradimir J. 
Moskovljević, Ljubiša Đidić i Miloš Petrović. 
- O bogatoj književnoj baštini Kruševca, još od porodice kneza Lazara i njenog 
stvaralaštva, postoji obimna istorijska građa. Pisali su o tome Đorđe 
Trifunović, Radmila Marinković, Jovan Deretić... Našim poštovanjem tradicije i 
ona sama se menja. Životom po tradiciji i sa njom, mi učestvujemo u njenom 
kreiranju, a to i jeste cilj - rekao je Miloš Petrović u uvodnoj reči. 
U besedi povodom dodele najvećeg "Bagdalinog" priznanja Slobodan Rakitić je 
naglasio da mu to pričinjava radost u vremenu bez radosti i da je čitavo 
njegovo biće neraskidivim nitima vezano sa srpskim srednjim vekom i sa starom 
srpskom književnošću.
- Više nego kao puku slučajnost osećam i to što mi je zlatni prsten despota 
Stefana dodeljen ove godine, kada slavimo šest vekova otkako je Beograd 
prestonica Srbije. On je to i danas, što pokazuje da su temelji koje je despot 
postavio zaista duboki, stameni i čvrsti, kao što je trajno i njegovo pesničko 
delo - rekao je Rakitić.