> Izvor: matf
> Datum: 
> Rubrika: kultura
> Naslov: "Velike godišnjice", ciklus Beogradske filharmonije: Dirigent Uroš Lajovic,  
> Članak:

Aleksandar Madžar (klavir), Kolarčeva zadužbina

Zorica Kojić

KONCERT

Uvek pouzdani repertoarski adut - pijanista Aleksandar Madžar - čini se, čak i 
uz relativnu upornost svog beogradskog prisustva, uvek iznova i nedostajućom 
umetničkom silom, koja uprkos onom gore pomenutom izrazu s početka, baš 
naprotiv pleni i učvršćuje vaše slušalačko pouzdanje jednom posve nepredvidivom 
ali zato uvek nagrađujućom vizijom svog sopstvenog muzičkog posla.
Tako je i njegovo najnovije stupanje na podijum Kolarca, predznačeno ulogom 
soliste u glasovitom Šumanovom Koncertu za klavir i orkestar op. 54 a-moll, sa 
ansamblom Beogradske filharmonije i maestrom Urošem Lajovicom kao 
reprezentativnim domaćim partnerima, dupke ispunio dvoranu Madžarovim gromkim 
poklonicima, uokvirivši ovu uvek retku i apartnu interpretativnu skupocenost 
premijerom Prvog koncerta za orkestar op. 50 kompozitora Dejana Despića u 
uvodu, te završetkom večernjeg programa, sa uvek senzacionalno svežom i 
adrenalinski potentnom Šostakovičevom Simfonijom br. 1 op. 10 f-moll.
Nepokolebljiva ozbiljnost uverenja, ali i onaj unikatni čarobnjački hiperpogon 
krase i ovo živo delo kognicije te srčane manuelne navigacije pijaniste 
Aleksandra Madžara, slaveći u svojoj gotovo pa psihoaktivnoj studiji Šumanove 
nadnaravnosti jedan upečatljiv krug dejstava koji bi bio smrtonosno 
radioaktivan od koncentrata amplifikovanih moći svog zračenja da nije 
istovremeno prevučen 24-karatnom pozlatom čovekoljubive plemenitosti, koja samo 
čini isceliteljsko dobro auditorijumskim sudionicima.
Iako kvalitet kontakta sa orkestrom Beogradske filharmonije pokazuje slabost 
opadanja tokom trećeg stava, Madžar vam na njihovom ukupnom fonu svejedno pruža 
svoje najbolje preobraćujući sirovi virtuozitet i karikaturu romantičnog patosa 
u logični i zdravi razlog za odaslanu ljubopitljivost modernih vremena.