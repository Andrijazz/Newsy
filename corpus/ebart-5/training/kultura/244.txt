> Izvor: matf
> Datum: 
> Rubrika: kultura
> Naslov: ZAVRŠENO BRANKOVO KOLO U SREMSKIM KARLOVCIMA 
> Članak:


Nagrada "Pečat varoši sremskokarlovačke" uručena Draganu Kolundžiji i Raši 
Popovu 
  
SREMSKI KARLOVCI - Uručenjem nagrade "Pečat varoši sremskokarlovačke", 
pesnicima Draganu Kolundžiji i Raši Popovu, juče u Karlovačkoj gimnaziji, 
završeno je 33. Brankovo kolo. Kolundžija je dobio nagradu za zbirku 
"Zatvorenik u ruži", treće dopunjeno izdanje, koju je objavila "Beogradska 
knjiga", a Popov za knjigu izabranih pesama "Peta vizija", u izdanju "Orfeusa" 
iz Novog Sada.

Žiri, koji je radio u sastavu: Nenad Grujičić (predsednik), Slobodan Kostić i 
Julija Kapornjai, doneo je odluku da prestižna nagrada za najbolje knjige 
poezije između dva Brankova kola pripadne ravnopravno dvojici istaknutih 
srpskih pesnika Draganu Kolundžiji i Raši Popovu.

Nagrađeni pesnici su kaže se u obrazloženju žirija, veliki majstori stiha koji 
su, svaki na svoj način izgradili osobene i trajne umetničke svetove.

Nagrade je uručio Nenad Grujičić, direktor Brankovog kola.

U Karlovačkoj gimnaziji uručena je i nagrada "Branko" lista "Neven" mladom 
pesniku Dušanu Milenkoviću.

U umetničkom programu na svečanom zatvaranju Brankovog kola, koje je počelo još 
3. septembra, učestvovali su: Mira Banjac, Duško Novaković, Ileana Ursu, Milan 
Nenadić, Maja Velegišanin, Milenko Grčić, Ljiljana Petrović, Izabela Gužvanj, 
izvorna grupa "Petar Kočić" iz Čelareva i učenici Karlovačke gimnazije.

Zamoljen da prokomentariše ovogodišnje Brankovo kolo, Nenad Grujičić, direktor 
Brankovog kola, rekao je:

- Cela manifestacija je, pored ostalog, branila Branka od nasrtaja na njegovu 
poeziju od strane stihoklepačkih kompozitora i pevača koji falsifikuju 
supstancu Brankove lirike, a sve u korist nekakve trgovačke mućke da bi se, 
tobož, muzika prodala i u predelima bivše nam zemlje, gde se, eto, ne govori 
ekavski, pa je stoga bilo nužno ijekavizirati Brankovu ekavicu.

Naredno, 34. Brankovo kolo, biće održano u septembru naredne godine, a dotle, 
kako reče Ranko Risojević, u besedi na otvaranju Brankovog kola, pesnici će 
tražiti vlastiti put, otkrivati u sebi ono što samo oni imaju, i niko više.