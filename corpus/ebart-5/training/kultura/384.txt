> Izvor: matf
> Datum: 
> Rubrika: kultura
> Naslov: Rokenrol, sada!
> Članak:

Aleksandar Žikić

Novi album Kande, Kodže i Nebojše "Prekidi stvarnosti" (PGP RTS) već u naslovu 
otkriva važan deo svoje tajne. Ako je stvarnost takva da ne ohrabruje nikakvu 
akciju koja doprinosi podizanju nivoa nacionalnog blesimetra, ako postavljanje 
i održavanje sistema vrednosti zavisi od onih koji istinsku vrednost ne bi 
prepoznali ni ako ih ujede za nos, onda je jedini zaista slobodan prostor 
sveden na prekid stvarnosti koji traje onoliko koliko smo spremni da u njega 
uložimo. To je jedino vreme u kome se stvarno živi, na način na koji zaslužuju 
ljudi koji znaju, ili bi želeli da saznaju kako život izgleda. 
U slučaju Kande, Kodže i Nebojše trajanje se poklapa sa svakom pojedinačnom 
pesmom, posle koje sledi trenutak tišine, pa novi prekid stvarnosti. U takvom 
okruženju mikrokosmos se pretvara u jedino utočište, a kreativna imaginacija 
postaje ne samo sredstvo izražavanja, nego i isceljenja. Da ne biste, drugim 
rečima, puštali neartikulisane krike duboko motivisanog očajanja - vi pevate. 
"Prekidi stvarnosti" je album koji teče 
potresnom lakoćom: sve oko njega je teško, uzaludno i nemoguće, ali muzika, 
poput laserskog zraka, proseca olovni zid realnosti i lebdi jedinim preostalim 
potpuno slobodnim prostorima u kojima je niko ne može ugroziti. Iako se 
zajednički učinak petorice članova Kande, Kodže i Nebojše može pojedinačno 
vrednovati samo na štetu dobrog ukusa, bilo bi nepravedno ne izdvojiti glas 
Olivera Nektarijevića kao ključni identifikacioni element i toliko upečatljiv 
primer ličnog stila da mu je gotovo nemoguće naći odgovarajuće upoređenje na 
domaćoj sceni. 
(rokenrolsada@yahoo.com)