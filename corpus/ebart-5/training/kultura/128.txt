> Izvor: matf
> Datum: 
> Rubrika: kultura
> Naslov: TREĆE IZDANJE 
> Članak:


Od hiljadu ličnosti tri stotine je novih u odnosu na prvo i drugo izdanje 

Budva, 15. decembra 

Crna Gora je 1993. godine dobila prvo izdanje publikacije "Ko je ko u Crnoj 
Gori", drugo 1999, a danas je pred Crnom Gorom i treće izdanje od istih autora: 
Miroslava Luketića i Velibora Zolaka. 

Elita Crne Gore je ove 2003. godine značajno obnovljena u odnosu na prvo i 
drugo izdanje. U knjizi je zastupljeno gotovo tri stotine novih ličnosti. 

- Moto ove knjige "Hiljadu vodećih ličnosti Crne Gore" izazvao je izuzetnu 
pažnju, mobilisao i pokrenuo mnoge komentare. Manje-više svaki čovek u Crnoj 
Gori smatra da spada u najodabranije - kažu Luketić i Zolak. 

Oni vele da im je rad na knjizi doneo i puno neprijatnosti, kako lično tako i 
putem telefona. 

- Više nego što smo očekivali. Mnogo je onih koji smatraju da im je mesto u 
crnogorskoj eliti. Njima, možemo da kažemo "Ko je ko" nije enciklopedija, već 
leksikon. Samo beleži stanje između četiri godine u društvu Crne Gore - veli 
Zolak. 

Šta se promenilo od prvog do ovog izdanja? 

- Intelektualna i stvaralačka elita izbegava da se stranački opredeljuje, da to 
javno saopštava. Čak 657 ličnosti se distanciralo od partijskog pripadništva - 
kaže Zolak. 

Kako se nacionalno opredelilo hiljadu odabranih? 

- U odnosu na prošlo izdanje nije došlo do većih promena. Procenat Crnogoraca i 
Srba ostao je gotovo isti. Crnogoraca je 62,9 a Srba 14,5 odsto. Broj žena 
zastupljenih u trećem izdanju porastao je sa 60 na 84, tako da je Crna Gora i 
dalje ostala muško društvo. U knjizi nema nekih ličnosti koje su nam krajem 
prošlog veka kreirale političku sudbinu - dodao je Zolak.