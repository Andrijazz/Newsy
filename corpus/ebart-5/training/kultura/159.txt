> Izvor: matf
> Datum: 
> Rubrika: kultura
> Naslov: Pevač priča: Branimir Džoni Štulić
> Članak:


Branimir Štulić je za generaciju koja je osamdesetih godina prošlog veka 
trošila svoje dvadesete bio neizmerno dragocen, pre svega zato što je 
predstavljao otelovljenje onoga što smo nepogrešivo prepoznavali kao svoj 
pogled na svet: predstavljao je spoj posthipijevske čežnje za nedoživljenom 
prošlošću i razbijačke, anarhične novotalasne energije.

Istoriju pišu pobednici. Predanja
ispreda puk. Književnici fantaziraju. 
Izvesna je samo smrt. 
Danilo Kiš

"Mi smo građa od koje se snovi prave", pompezno je izjavio jedan čarobnjak 
neposredno pred svojevoljni odlazak u invalidsku penziju. Njegov tri i po veka 
mlađi brat nije bio sklon takvim idealističkim iluzijama: Branimir Džoni Štulić 
stvarao je naše snove od svojih košmara. Sa Šekspirovim ga Prosperom - jer 
Prospero je pomenuti čarobnjak razjedan zabludama o uzvišenosti ljudskog roda - 
povezuje nešto drugo. Čarobnjak iz Bure, naime, na kraju drame odriče se svojih 
okultnih znanja i natprirodnih moći potaknut bolnom spoznajom da ništa, čak ni 
magija, ne može očistiti ljudski rod od poganog vlastohleplja i tupave, a tako 
opasne zlobe agresivnih prostaka. Iz sasvim sličnih je razloga, slutim, Štulić 
odlučio da se odrekne svoje magije, ili bar njenog javnog upražnjavanja u svetu 
koji je, navlačeći čizme za gaženje u krvi do kolena, sve manje mario za lepe 
veštine. 

Džoni je, dakle, otišao u vreme kada je Balkanska rapsodija počinjala da se 
pretvara u rekvijem. Otišao je da ne bi prisustvovao tom koncertu, otišao 
zgađen glupošću koja sa zastrašujućim uspehom uništava sve izuzev sebe same, 
onda kada mu se učinilo da je duže od jedne decenije pevao gluvima, i da iz 
tolikih priča koje nam je ispričao niko nije shvatio i naučio ništa, baš ništa.

A imalo se iz tih priča šta naučiti. Zašto govorim o pričama, a ne o pesmama? 
Zato što je upravo to - priča - ono što povezuje naizgled nepomirljivo 
raznorodne aspekte njegove muzičke zaostavštine, u samoubilački širokom luku od 
Gracije do Fijolice: svaka pesma koje se dotakao postajala je dramatična povest 
o onima što "umiru kada ljube" - odbeglu dragu, nevernu otadžbinu, nedohvatnu 
slobodu ili sve skupa, sasvim svejedno: izvesna je samo smrt. Poput svakog 
istinskog umetnika, Štulić je bio gospodar priče, ali istovremeno i njen rob: 
darivao joj je život, da bi potom iz nje crpeo snagu i razloge za sopstveno 
postojanje. Svoju istoriju, u kojoj je toliko nas pronašlo i nemali deo sebe, 
ispričao je manirom rođenog pripovedača koji zna da je u svakoj priči 
najvažnija vizura iz koje je svet sagledan. Tmina, strah i nada u Džonijevim 
pesmama posmatrani su očima deteta - ciničnog i prerano sazrelog, ali ipak 
deteta. A noć koju pred sobom gleda "dijete u noći" crnja je od svih drugih. O 
danu da i ne govorimo. Štulić nam, zapravo, svojim pesmama nikada i nije 
pomagao da preko glave preturimo noć, već dan. Noć je nudila utočište, makar i 
"iza prozora nemirnog sna"; dan je bio tek neprijatno podizanje roletne u 
zadimljenoj sobi s pogledom na prvi tramvaj preko Trešnjevke, u času kada nam 
je važno jedino to da što pre dočekamo onaj poslednji. Poput mudraca svestan da 
se današnji očaj bestidno lako pretvara u sutrašnju nostalgiju, u bolju 
prošlost, Vitez Propuštene Prilike nije ni imao vremena za nostalgiju: on je 
opevao sve naše buduće poraze.

Zato smo ga tako dobro razumeli, čak i u vreme dok smo bezazleno verovali da 
bismo se mogli svrstati među pobednike. Branimir Štulić je za generaciju koja 
je osamdesetih godina prošlog veka trošila svoje dvadesete bio neizmerno 
dragocen, pre svega zato što je predstavljao otelovljenje onoga što smo 
nepogrešivo prepoznavali kao svoj pogled na svet: predstavljao je spoj 
posthipijevske čežnje za nedoživljenom prošlošću i razbijačke, anarhične 
novotalasne energije. 

Sada je ostala samo čežnja, iako se sve više čini da Džoni zapravo nikada i 
nije otišao. Jer, noć u kojoj smo ga ispratili ovde još traje. 