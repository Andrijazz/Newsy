> Izvor: matf
> Datum: 
> Rubrika: kultura
> Naslov: Nova knjiga pesama Veska Ivanovića
> Članak:


Saradnik satirične rubrike Fenjer vikend izdanja Danasa Vesko Ivanović objavio 
je šestu pesničku knjigu u biblioteci Satirikon, beogradske izdavačke kuće Rad, 
pod naslovom "Kriv je oktobar". Ivanović je tako ukoričio svoj lirsko-satirični 
opus čiji fragmenti mesecima unazad žive svoje kratke novinske živote upravo na 
stranicama ovog lista. Stihovi Veska Ivanovića sasvim dobro funkcionišu u oba 
medija - novinskom i knjiškom. Novinski čitalac mogao je da ih doživi kao opore 
satirične komentare prepoznatljivih događaja i pojava iz naše nevesele 
stvarnosti. Sabrani u knjizi, Ivanovićevi stihovi su - kako kaže recenzent 
knjige Mirko Đorđević - bogati venac metafora koji potvrđuje sigurno dozreli 
talenat. Ove su metafore sazdane od banalnog političkog palanačkog novogovora i 
dahom pesničkim date na originalan način. Malo je ko pre Ivanovića od takvog 
"materijala" gradio metaforu i malo je ko gradio ovako uspelu poeziju - kaže 
Đorđević.