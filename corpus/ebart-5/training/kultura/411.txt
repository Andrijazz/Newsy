> Izvor: matf
> Datum: 
> Rubrika: kultura
> Naslov: "Let iznad kukavičjeg gnezda" 
> Članak:


Dragan Bjelogrlić igra u pozorištu ulogu buntovnika Mekmarfija, koju je na 
filmu igrao Nikolson

Krajem oktobra u Beogradskom dramskom pozorištu premijerno će biti izvedena 
predstava "Let iznad kukavičjeg gnezda" Dejla Vasermana. Glavnu ulogu Rendola 
Mekmarfija, koju je u jednom od najboljih američkih filmova igrao Džek 
Nikolson, tumači Dragan Bjelogrlić. Ovom ulogom Bjelogrlić, jedan od naših 
najboljih glumaca, sada već srednje generacije, posle skoro decenije pauze ("U 
plamenu strasti" 1997 god.) vraća se na pozorišnu scenu.
"Let iznad kukavičjeg gnezda" koji će biti na repertoaru Beogradskog dramskog 
pozorišta režira Žanko Tomić. Pored Bjelogrlića, u ovoj priči o Mekmarfiju, 
junaku kome represivni aparat vrši lobotomiju zbog njegove potrebe za slobodom, 
igra respektabilna ekipa glumaca. Ulogu mirnog Indijanca, poglavicu Bromdena, 
koji će izvršiti ono čuveno ubistvo iz zahvalnosti jer mu je otkrio slododu, 
igra Milorad Mandić Manda. Patetičnog, incidentnog, tridesetogodišnjaka Bilija 
Bibita koji se i dalje plaši mame igra Danijel Sič. Boris Komnenić igra ulog 
racionalnog intelektualca Dejla Hardinga, dok baksuznu sestru Rečet, zbog koje 
je sve i počelo, igra Milena Pavlović.
U predstavi igraju Mile Stanković (Čarli), Dejan Matić (doktor Stivi) i drugi.
Prvu verziju filmskog scenarija napisao je Ken Kejsi. On je, inače, pisac 
romana "Let iznad kukavičjeg gnezda" objavljenog 1962. godine u kome je izneo 
autentičnu priču iz državne bolnice mentalnih bolesnika u Oregonu sa mnogo 
lica. Kejsijev predložak preveli su u scenario, koji je potom nagrađen 
"Oskarom", Lorens Hoben i Bo Goldman. Formanov  "Let iznad kukavičjeg gnezda" 
(1975. godine) prvi je film koji je nagrađen u svim glavnim kategorijama 
(najbolji film, režija, scenario, glavni glumac i glumica).
 Manje je poznato da je pored filma publika hrlila na pozorišnu predstavu "Let 
iznad kukavičjeg gnezda" koju je prema Kejsijevom romanu napisao Dejl Vaserman. 
Predstava je sa velikim uspehom 1963. izvođena na Brodveju sa Kirkom Daglasom u 
glavnoj ulozi. Slavni glumac je posle skidanja predstave sa repertoara pokušao 
da snimi i film, ali je projekat propao. Mnogo godina kasnije on je svoja prava 
preneo na sina Majkla Daglasa, glumca i producenta koji je već bio ušao u 
produkciju filma "Let iznad kukavičjeg gnezda", u kome je trebalo da igra 
Mekmarfija. Daglas mlađi je, međutim, odustao jer je smatrao da je suviše star 
za tu ulogu.
U Beogradskom dramskom pozorištu biće izvođena originalna drama Dejla 
Vasermana.