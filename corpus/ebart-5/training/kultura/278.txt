> Izvor: matf
> Datum: 
> Rubrika: kultura
> Naslov: Gostovanje HKD Teatra iz Rijeke u Novom Sadu i Beogradu
> Članak:


Predstava "Ćelava pjevačica" Ežena Joneska, u izvođenju HKD Teatra iz Rijeke, 
koju je sinoć imala prilike da vidi novosadska publika, večeras će se igrati u 
Ateljeu 212 u Beogradu. U pitanju je druga postavka kultne predstave ovog 
riječkog pozorišta, izmenjena i osvežena nakon 10 godina igranja. Predstavu, i 
u ovom izdanju, potpisuje Lari Cepia, jedan od najboljih hrvatskih režisera, a 
u glavnim ulogama pojavljuju se Nenad Šegvić, Zrinka Kolak Fabijan, Zdenko 
Botić, Edita Karađole, Marija Geml i Damir Orlić.
Kako je rečeno na jučerašnjoj konferenciji za štampu u SNP, koja je bila i 
svojevrsni svečani povratak umetnika koji su svoje prve glumačke korake pravili 
u ovdašnjim pozorištima, gostovanje je važno kako bi se videla reakcija druge 
publike, odnosno "da li i druge sredine, u kojima HKD ne radi, smatraju da je 
ono što je bilo dobro u Rijeci, dobro i kod njih". Klasika na nov način ili 
traganje za novim tekstovima ideja je vodilja HKD Teatra koji je osnovan još 
1993. kako bi postavio umetnički izazov glumcima.
- U fazi kad se radio redateljski teatar koji je meni strašno išao na živce, a 
u kojem je bilo savršeno svejedno da li igram ja, vi ili neko drugi, izgubio 
sam volju da se bavim teatrom na taj način i mislio sam da to napustim ili da 
napravim nešto drugo. Iz tih razloga sam napravio nešto drugo, jer osobno 
mislim da je glumac najvažniji u pozorištu, jer kad je loš redatelj, a dobri 
glumci zna se dogoditi predstava, a bez dobrih glumaca nema predstave - kaže za 
Danas Nenad Šegvić, osnivač i umetnički direktor HKD Teatra. Pozorište bez 
stalnog ansambla sa "drugačijim" repertoarom predstavljalo je dodatni izazov i 
za glumce i publiku, pogotovu sa predstavama u kojima se dotiče gej tematika, 
što je, prema Šegovićevom rečima bilo prihvaćeno fantastično od strane publike, 
a povećalo izazov glumcima koji su se prihvatili nečega što na "našim" 
prostorima nije prihvaćeno. Istovetnu reakciju izazviali su klasici rađeni na 
nov način, jer se "ni Čehov ni Krleža ne mogu igrati na način od pre 30 ili 50 
godina".