> Izvor: matf
> Datum: 
> Rubrika: kultura
> Naslov: Međunarodno takmičenje muzičke omladine, 36. put u Beogradu
> Članak:


Međunarodno takmičenje muzičke omladine, koje će ove godine biti održano 36. 
put u Beogradu, biće otvoreno 22. marta u Zadužbini Ilije M. Kolarca, koncertom 
laureata 26. i 35. takmičenja, u pratnji Gudača Svetog Đorđa pod dirigentskom 
upravom Biljane Radovanović. Ova godina posvećena je virtuozima na violini, 
tako da će do petka 31. marta, kada će biti proglašeni pobednici ovogodišnjeg 
takmičenja, nastupiti 64 kandidata iz 24 zemlje sveta, od kojih je njih 
petnaestoro iz SCG. Njih će ocenjivati žiri u sastavu - Edvard Cjenkovski 
(Poljska), Vesna Stanković Mofat (Austrija), Mario Trabuko (Italija), Mateja 
Marinković (Velika Britanija), Sungsik Jang (Koreja) i Aleksandar Pavlović, 
Jasna Maksinović i Dejan Despić iz SCG.
I ove godine, tri zvanične nagrade biće u istom novčanom iznosu kao i prošle 
godine, što znači da će prvonagrađeni dobiti 4.000 evra (350.000 dinara), 
drugoplasirani 3.000 evra (260.000 dinara), dok će treće mesto doneti 2.000 
evra (170.000 dinara). Sem tih nagrada, biće dodeljene i brojne dragocene 
diplome i mnogo specijalnih priznanja, među kojima je i nagrada publike, koja 
će glasati za svog favorita na zatvaranju takmičenja.