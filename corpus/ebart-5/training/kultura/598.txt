> Izvor: matf
> Datum: 
> Rubrika: kultura
> Naslov: Jubilej našeg velikog slikara biće  obeležen 2007. velikom izložbom 
> Članak:


Povodom 100 godina od slikarevog rođenja biće priređena izložba u MSU u 
Beogradu, u saradnji sa Umetničkom galerijom s Cetinja i Narodnim muzejom. 
Zašto je ugašena nagrada "Petar Lubarda"? 

Narodni muzej u Beogradu poseduje vanrednu kolekciju dela Petra Lubarde koja 
prati umetnikov rad od 1926. do 1951. godine. Kasnije, savremene tendencije u 
srpskom slikarstvu nastavlja da sledi Muzej savremene umetnosti na Ušću. 
Zajedno sa delima pohranjenim u ovim muzejima, zatim u Umetničkoj galeriji na 
Cetinju pa ambasadama, privatnim kolekcijama... uz, naravno, ona koja su ostala 
u Lubardinom legatu zaveštanom Beogradu (u koji kustosi čekaju dozvolu da uđu, 
jer je kuću milicija zapečatila - sve dok se u njoj ne obave deratizacija, 
dezinsekcija i dezinfekcija), opus jednog od naših najvećih slikara, biće 
predstavljen dogodine, ekskluzivno saznaje "Blic". Tada, naime, pada sto godina 
od Lubardinog rođena. 
- Retrospektiva antologijskih dela ovog umetnika ne može se zamisliti bez slika 
iz Narodnog muzeja. Naša zbirka Lubardinih dela završava se godinom 1951. koja 
se smatra prekretnicom u slikarstvu, preciznije čuvenom "Kamenom pučinom". 
Imamo ukupno 24 Lubardine slike i velikog i manjeg formata, nabavljene 
otkupima, dobijenim od legatora, ustupljenim od raznih saveta za kulturu, zatim 
iz Legata Ljubice Luković (sestre Nadežde Petrović), iz Zadužbine dr Nadežde i 
dr Lazara Ristić, Legata dr Dušana Kusovca, jedna je i poklon FNRJ - predeo iz 
okoline Cetinja - a jedna poklon Komisije za kulturne veze sa inostranstvom - 
"Početak zidanja mosta kod Zete" - kaže viši kustos Narodnog muzeja u Beogradu 
Ljubica Miljković.
O vrednosti ovih dela, Miljkovićeva konstatuje da je teško izdvojiti najbitnija 
jer su sva kapitalna, posebno naglašavajući da Narodni muzej poseduje čak i 
dela iz Lubardine pariske faze, kao što su "Motiv sa Marne" ili "Malakof" 
(predgrađe Pariza).
- Po povratku iz Pariza, Lubarda neko vreme boravi kod oca u Kninu, kada 
nastaju i ti predeli, podjednako zanimljivi kao i pejzaži Crne Gore. 
Sveobuhvatnost naše zbirke, u vremenskim granicama, potvrđuju i dela koja su 
slikana pod uticajem socijalnih tendencija, kao što su "Dečak sa lađe" ili 
"Nosač" iz 1934). Portret Dušana Kusovca, kao i remek-delo "Zaklano jagnje" 
takođe su nesumnjivo reprezentativni.
Razlog što Narodni muzej nije nastavio da nabavlja Lubardina dela posle 1951. 
godine leži i u činjenici da su posle umetnikove smrti, 1974. godine, cene 
njegovih slika izrazito skočile - manje se kreću od 5.000 do 7.000 evra. Zato 
je jedan od prioriteta Narodnog muzeja, sada, nabavka Lubardinih dela iz druge 
polovine prošlog veka.
- Ne želim da nagađam šta je ostalo u Legatu Petra Lubarde. Tragična sudbina 
njegove supruge Vere, tužna starost koja ju je snašla, potresa me i zato što je 
reč o supruzi jednog od srpskih akademika i jednog od najcenjenijih naših 
slikara. Dok je još bila u snazi i mogla da odlučuje, budući i sama slikarka, 
Vera Lubarda je čak i nagradu koja je nosila ime njenog muža dodeljivala. S 
popuštanjem njenog zdravlja, ta nagrada je, nažalost, ugašena. Pitajte nadležne 
u gradu, zbog čega?! Narodni muzej je imao izuzetno dobar odnos s Petrom 
Lubardom. Uostalom, zahvaljući njemu, mnoga dela nam je i poklonio - navodi 
Miljkovićeva.