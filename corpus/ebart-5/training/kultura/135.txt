> Izvor: matf
> Datum: 
> Rubrika: kultura
> Naslov: KolaŽi iz wiesbadena
> Članak:


Willimon

Ponedeljak, između dve Nove godine. One belosvetske i ove naše, srpske. I zbog 
prve i zbog druge, koje vezuje ista cifra, ja vam pričam...

Rekla sam vam već da moja sobarica Hildegarde i batler Mateus vole da 
prisluškuju šta pričam sa svojim gostima kad dodju u Wiesbaden. Jednog jutra 
sedela sam na balkonu sa frau Laketić, koja je tu skoro, venčavši se sa 
gospodinom Nikolićem, dobila titulu grofice. Pričale smo, ne o njenom venčanju 
u kući na Azurnoj obali, već o bilbordima u koje volim da zevam dok idem 
pešaka, jer nemam love za taksi, a o autu više ni ne maštam. Pošto je tako kako 
jeste, giljam ti ja Wiesbadenom i čitam ... Na svakom drugom ili trećem bilbordu, 
neki nasmejani ili namrgodjeni muški ili ženski lik i veeeeliiikim masnim 
slovima - MC. Ta rašomonijada traje već nekoliko meseci i ja, kao svako ko nije 
priglup, shvatim da će jednoga dana ovaj rebus biti rešen, tako što će izroniti 
neki tekst da znam s kojim pravom mi ovi likovi sa bilborda kvare, ili 
popravljaju raspoloženje. A, poneki od njih bogami i preti. Upro prst u mene, 
ko veli, videćeš ti, šta ćeš videti, nemoj tako da bleneš. I, jednog sunčanog 
tmurnog jutra, podjem ja u uobičajenu šetnju Wiesbadenom da protegnem noge, kad 
umesto onog MC, koje i sada stoji, samo malo diskretnije, čitam tekstove - 
voliM da prodjem uliCom...Ili, želiM da kupim Cipele... maštaM da budem piCnut....I 
sve tako redom...Vidim ja da je vrag odneo šalu i da moram da se baCiM na 
razmišljanje, kako bih skapirala o čemu se radi. Jer, nije red da neko uloži 
trilijardu evra u kampanju, ovom slučaju CaMpanju, a da niko živ ne kupi ono 
što On reklamira.
Jednog jutra, sedim na svom balkonu sa frau Laketić fon Nikolić i pričam , 
pardon priCam joj svoje muke, baš kao dete koje gori od nestrpljenja da nešto 
sazna. Naravno, pre svakog važnog razgovora, prvo proverim sve prislušne 
uredjaje kojih u mojoj gajbi ima onoliko. Ždraknem kroz prozor da vidim gde su 
batler i sobarica i imam šta da vidim. Batler Mateus se smestio u mračnu nišu 
ispod moje sobe, a sobarica Hildegarde ispod balkona frau Laketić. E, pa ako 
sam ja pa-glu da rešim ovaj rebus sa onim MC, što bi vas dvoje bili pametniji 
od mene. I pozovem ti frau Laketić na jedan od balkona gde se retko sastajemo, 
da mi ona reši enigmu. Zapali ti ona cigaretu, duboko uzdahne i kaže: "nosi se, 
bre, Willimon, u tri lepa Monte Carla". I ovo Carla, toliiiiikooo naglasi, da 
mi nije palo napamet da pitam zašto C umesto K, kad pišemo i pričamo po Vuku. 
Pomalo zbunjena njenom prepotenCijoM, baCiM ti ja pogled na kutiju od njenih 
cigareta i tu mi naravno, sve postade jasno. Jedino mi nije jasno zašto puši, 
kad je u Wiesbadenu, tako čist vazduh!? Ali, pitaću je neki sledeći put pa ću 
vam sve reći. 

ŠIFRA- Pušenje ili Puuušššeeeenjeee, odlučite sami. Hoću reći, bez Onoga koji 
vam to (pre)poručuje putem bilborda. 