> Izvor: matf
> Datum: 
> Rubrika: kultura
> Naslov: Džoana Ketlin Rouling pojaviće se na bini, pred 4.000 svojih mladih 
> Članak:

obožavalaca, koji će ulaznice dobiti na školskim lutrijama, kako bi predstavila 
petu knjigu o Hariju Poteru. Britanska spisateljica učiniće to 26. juna na 
daskama londonskog Rojal Albert Hola, kako bi, o knjizi "Hari Poter i feniksov 
red", odgovarala na pitanja mladih čitalaca. Peta "Poter" knjiga pojaviće se 
pet dana ranije na 768 stranica, a jedan je od najiščekivanijih naslova ove 
godine. Razgovor sa Roulingovom će voditi kritičar Stiven Fraj, koji je već 
čitao njena dela prilikom snimanja audio-knjiga. Prve četiri knjige o dečaku-
čarobnjaku prodate su u skoro 200 miliona primeraka u isto toliko zemalja, a 
prevedene su na 55 svetskih jezika.
U međuvremenu su ilegalne kopije još jedne "Poter" knjige povučene sa indijskog 
tržišta. "Hari se penje na svoju metlu Nimbus 2000 i juri ka Kalkuti na poziv 
dečaka Juntoa", glasi jedna rečenica iz indijske verzije bestseler knjige o 
dečaku-čarobnjaku. Nova knjiga, čija je radnja smeštena u grad Kalkutu, jedna 
je od dve koje su zabranjene nakon što su advokati britanske spisateljice Dž. 
K. Rouling poslali upozorenje izdavačima preteći sudskom tužbom. Druga knjiga 
je ilegalni prevod dela "Hari Poter i kamen mudrosti", na bengali jezik, kojim 
se govori u Zapadnom Bengalu čija je prestonica Kalkuta. Ovo ostvarenje je 
zabeležilo veliki uspeh među decom i bilo izuzetno traženo na Sajmu knjiga u 
Kalkuti.
 