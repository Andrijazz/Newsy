> Izvor: matf
> Datum: 
> Rubrika: kultura
> Naslov: Dušan Jovanović, reditelj, povodom premijere komada "Molijer - joŠ jedan 
> Članak:

Život", sinoć, u Jugoslovenskom dramskom pozorištu

Priča o pozorištu je uvek živa i nemam potrebe da pokazujem prstom i namigujem 
pomoću klasike. I demokratija zna da guši pozorište

O POZORIŠTU, o ljubavi, o odnosu (dramskog) pisca i vladara, o crkvi i veri, o 
smrti... Najlepše teme koje pozorište može da ima! Sve u jednom komadu, i tako 
uzbudljivo!
Dobro raspoložen kad govori o tome, u predstavi "Molijer - još jedan život", 
koju je upravo režirao na Velikoj sceni Jugoslovenskog dramskog pozorišta Dušan 
Jovanović, gost iz LJubljane, naglašava da mu "ni u jednom trenutku" nije bio 
cilj da napravi "aktuelističku priču"! Komad je nastao "premontiranjem" 
Bulgakovljevog "Bratstva cinika", korišćenjem citata iz Molijerovih dela i 
rediteljskih beležaka.
- Priča o pozorištu je uvek živa, tu već ima reminiscencija, aktuelnosti, 
političkog naboja... Nemam potrebe da na nešto prstom pokazujem, da izvodim 
političku satiru, parafrazu nečega, nikakve parabole. Tretiram komad kao 
klasiku, kao večno uzbuđenje, emociju i nijednog trenutka ne namigujem na nešto.
U Jugoslovenskom dramskom pozorištu, podsetimo se, Dušan Jovanović je, pre dve 
decenije, režirao praizvedbu "Balkanskog špijuna". Početkom devedesetih, na 
sceni Beogradskog dramskog, pročitao nam je "Ko se boji Virdžinije Vulf" sa 
Šerbedžijom i Mirom Karanović... Šta sada, u gradu  koji više nije zajednički 
glavni grad, zatiče?
- Novo pozorište, što je uvek dobra vest. Zatim, velike majstore glume - nove 
dobre, fantastične, mlade i stare dobre glumce i jednu odličnu generaciju 
srednjih (tridesetih) godina, koju nisam poznavao. Zatekao sam spremnost za 
podvig, za postignuće, želju za igrom i radim sa velikim zadovoljstvom.
Pre 23 godine, u Beogradu je bio zabranjen jedan komad Dušana Jovanovića 
("Karamazovi", u Narodnom pozorištu). Tačnije, održana je samo generalna proba, 
ali, ne i premijera, koja je "samoupravno" skinuta. Ali, to je bilo "ono" 
vreme... Kako danas stoje stvari? U čemu je današnja aktuelnost "Molijera", ne 
ukazuje li da demokratski predznak društva automatski ne štiti pozorište od 
opstrukcije vlasti?
- U Nemačkoj se ukidaju mnoga pozorišta, u Francuskoj smanjuju dotacije..., a 
to je savremena, demokratska Evropa! Upravo demokratska vlast kidiše na 
kulturu, uslovljena novom ekonomijom, novim ekonomskim poretkom, štednjom, 
redukcijama socijalne države. Mislim da je kultura ugrožena, pod jednim 
neokonzervativnim pritiskom. Centri umetnosti, pa i pozorišta su na udaru 
tačerizma, reganizma, bušizma. Nije reč o ugroženoj slobodi govora, ionako je 
govor postao besmislen. Svi svašta govore i svi mogu sve da kažu. Ali, ono što 
se dešava, dešava se iza kulisa, ispod žita, skriveno od pogleda. Običan 
građanin se pretvorio u autističnu osobu. Ništa ne razumemo, a nikom više ne 
možemo ni da verujemo. Nestaje identitet, postajemo masovni pojedinac, masovna 
budala, masovni debil - ne razumemo ni šta se događa u politici ili 
tehnologiji, nemamo uticaj na bilo šta. A demokratski predznak je svuda oko nas.
l Može li pozorište malo da popravi stvar?
- Može da donese neku kulturnu satisfakciju, koja se zasniva na buđenju 
emocija, osećajnosti, lepote koja spava u nama. Može da nas fascinira, ili 
podstakne na razmišljanje. Ali, pozorište nema moć da menja pojedinca, a kamoli 
društvo. NJegova nova energija danas je da bude drukčije od života, 
fascinantnije, snažnije, pametnije.