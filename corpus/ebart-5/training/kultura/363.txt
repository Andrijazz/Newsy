> Izvor: matf
> Datum: 
> Rubrika: kultura
> Naslov: LIKOVNE ILUSTRACIJE IZ KNJIGE SRBOBRANA ĐORĐEVIĆA (NE)OVLAŠĆENO ZAVRŠILE U 
> Članak:

ZAPISU "BRANIČEVO"

Profesor Srbobran Đorđević kaže da je oko 300 vrednih ilustracija iz njegove 
knjige, sakupljanih skoro 40 godina, prof. dr Slavoljub Obradović bez pitanja 
uzeo za "Braničevo". Iste greške - dokaz za "intelektualnu krađu". Pravo 
urednika - argument prof. Obradovića

NA oštre polemike, koje su pratile objavljivanje jubilarnog broja požarevačkog 
časopisa "Braničevo", koga se Centar za kulturu u Požarevcu zbog "zloupotrebe i 
neovlašćenog korišćenje obeležja časopisa" javno odrekao, stavljen je zarez. 
Centar je, da podsetimo, dr Slavoljuba Obradovića, profesora  Filozofskog 
fakulteta u Nišu, prozvao zbog "izdavanja časopisa na svoju ruku", budući da je 
saradnja, kako je tada tvrdio Centar, već bila prekinuta i zbog mogućeg 
objavljivanja tekstova posvećenih stvaralaštvu haškog begunca Radovana 
Karadžića.
Centru se sada pridružio niški profesor u penziji Srbobran Đorđević, autor 
knjige "Epohe i pravci od srednjeg do 21. veka", koji tvrdi da je profesor 
Obradović za jubilarni broj "Braničeva" neovlašćeno iskoristio kompletne 
likovne priloge iz njegove knjige, koja u trećem delu, sadrži blizu 300 
ilustracija, slika, crteža i minijatura od romanike i gotike, do najsavremenije 
arhitekture 20. veka. NJih je, kaže profesor Đorđević, vredno sakupljao skoro 
40 godina.
- Prof. Slavoljubu Obradoviću, uredniku Književne zajednice "Veljko Vidaković", 
dao sam knjigu za štampanje. Kada sam otišao, međutim, da uzmem nekoliko 
primeraka iz štamparije, kako bih ih poklonio svojoj deci, imao sam šta da 
vidim: ozbiljnih materijalnih grešaka na hiljadu, gramatičkih prestupa bilo je 
toliko, da sumnjam da je neko namerno želeo da pokopa moj rad. Tada sam 
Obradoviću rekao da više nema nikakvih obaveza prema mojoj knjizi - priča za 
"Novosti" prof. Srbobran Đorđević.
Profesor Đorđević, po sopstvenim rečima, ovaj "klasičan primer intelektualne 
krađe" dokazuje činjenicom da prilozi koji su objavljeni u "Braničevu" imaju 
iste greške, kao i izdanje knjige, čije je štampanje prekinuto.
- Tako je  ispod slike "Letnji dan" potpisan Bata Vukomanović, iako je to delo 
slikarke Bete Vukanović. Na Rubensovoj "Otmici Leukipovih kćerki" konju su 
odsečene noge, što je nedopustivo, jer ja u knjizi objašnjavam kompoziciju 
slike - objašnjava Đorđević. - Te su greške ispravljene u pravom izdanju "Epoha 
i pravaca", koje sam štampao o sopstvenom trošku i sa promenjenom 
katalogizacijom u publikaciji Narodne biblioteke Srbije.
Profesor dr Slavoljub Obradović odbacuje sve kritike upućene na njegov račun, 
uz objašnjenje da je on, kao urednik, imao pravo da koristi likovni materijal, 
kao i to da su prilozi otišli u štampu za broj "Braničeva", pre nego što je 
saradnja sa profesorom Đorđevićem okončana.
- Svako ko pogleda prvo izdanje, videće odgovarajući CIP i ISB i tu su stvari 
jasne. U "Braničevo" su likovni prilozi otišli mnogo ranije, nego što smo znali 
da će profesor odustati od štampanja knjige u režiji Književne zajednice 
"Veljko Vidaković", čiji sam ja urednik - kaže za naš list prof. Obradović. - 
Što se neinformisanja autora tiče, ja sam se samo poneo kao i profesor, kada mi 
je javio da prekidamo saradnju. Uostalom, da nije Đorđević pitao Pikasa za 
dozvolu da koristi njegovu sliku?