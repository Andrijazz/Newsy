> Izvor: matf
> Datum: 
> Rubrika: kultura
> Naslov: NEMANJA RADULOVIĆ, VIOLINISTA 
> Članak:


Ove godine osvojio je prvu nagradu na prestižnom violinskom takmičenju u 
Hanoveru. Pre dve godine na konkursu "Antonio Stradivarijus" pripala mu je 
druga. Prva nije dodeljena. Te iste godine Bukurešt je osvojio naprečac. 
Takmičenje "Žorž Enesku" prošlo je i definitivno u njegovom znaku. Osvojio je 
ne samo prvu već i dve specijalne nagrade žirija. On je Nemanja Radulović, ima 
18 godina i po mišljenju stranih kritičara već se svrstao u red najvećih 
violinista sveta. 

Uspeh ga baš i nije previše izmenio. Nastupi koje je imao u prestižnim 
koncertnim dvoranama kakve su Tonhale u Cirihu ili pariski "Šanzelize teatar" 
za njega su samo sastavni deo života koji trenutno živi. 

- Ali, jednoga dana mislim da ću živeti kao sav normalan svet - izjavio je 
posle pobede u Hanoveru za naš list tokom susreta pred nastupe na ovogodišnjem 
BEMUS-u. Na drugom je tumačio Betovena. 

- Da znate, taj "Violinski koncert u De-duru" jedan je od mojih najomiljenijih 
- priznao je umetnik koji je na svoj repertoar već sa 17 godina uvrstio 
dvadeset najvećih violinskih koncerata, ne računajući celog Baha i Paganinija, 
kao ni brojna dela kamerne muzike. 

Priznaje da živi za trenutak kada će izaći pred publiku kojoj, odnedavno, sa 
svojim pijanistom Dominikom Plansadom, priređuje i muzičko-scenske predstave. 

- Ma, sve me interesuje. I pozorište, i film... Sve, baš sve - priznaje. 

Stiže i da se, pasionirano, bavi biologijom jer ga "interesuje sve što je 
živo!" 

U Beogradu će osamnaestogodišnji violinista, za kojeg je slavni Jehudi Menjuhin 
svojevremeno rekao da je "genije violine", ponovo nastupiti možda već u aprilu, 
kao i u nekim drugim gradovima po Srbiji. Do tada, Nemanja Radulović će 
nastaviti da osvaja svet.