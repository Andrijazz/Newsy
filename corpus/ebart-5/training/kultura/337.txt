> Izvor: matf
> Datum: 
> Rubrika: kultura
> Naslov: kratkiRezovi
> Članak:


Dvojica srpskih pisaca David Albahari i Vladimir Tasić učestvuju na velikom 
kanadskom književnom festivalu "Blu metropolis", koji je 31. marta počeo u 
Montrealu. Albahari je juče učestvovao u panel-diskusiji posvećenoj problemima 
pisaca koji počinju da pišu na drugom, nematernjem jeziku, a danas će on i 
Tasić uporediti svoja iskustva u procesu tranzicije iz jednog životnog i 
umetničkog sveta u novi sa kolegama iz Hrvatske, Rusije i drugih zemalja. Uč
esnik oba panela je i hrvatski pisac eseja, kratkih priča i romana 
("Prvoaprilski dan šale", 2004) Josip Novaković koji živi u SAD. Sarajevski 
prevodilac i pisac Amela Simić, emigrant u Torontu, govoriće na tribini u čast 
nedavno preminule američke spisateljice i mirnodopske aktivistkinje Suzan 
Zontag. Na spisku koji sadrži više od 230 učesnika je i ime beogradskog pisca 
Vladislava Bajca. Autor osam romana i isto toliko zbirki kratkih priča David 
Albahari (56), duže od decenije živi u Kalgariju (Alberta) i za to vreme je, 
osim drugih autorskih i prevodilačkih knjiga, objavio romane: "Snežni čovek", 
"Mamac", "Mrak", "Gec i Majer" i "Svetski putnik". Roman "Mamac" nagrađen je 
1997. Ninovom nagradom. Dela Davida Albaharija prevedena su na 16 jezika širom 
sveta, a u Kanadi su na engleskom jeziku objavljena dva njegova romana - "Gec i 
Majer" prošle godine i "Snežni čovek" prošlog meseca. Vladimir Tasić (40) je 
doktor matematike i profesor na Univerzitetu u Frederiktonu u atlantskoj 
kanadskoj provinciji Nju Bransvik. Pored stručnih i interdisciplinarnih knjiga 
("Matematika i koreni postmodernog mišljenja") objavio je dve zbirke priča: 
"Pseudologija fantastika" (1995) i "Radost brodolomnika" (1997) i dva romana 
"Oproštajni dar" (2001) i "Kiša i hartija" (2004). Drugi je nagrađen Ninovom 
nagradom za roman godine i Vitalovom nagradom za najbolju knjigu. Beta