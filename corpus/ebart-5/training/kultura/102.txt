> Izvor: matf
> Datum: 
> Rubrika: kultura
> Naslov: "Laguna" vlasnik najčitanijih naslova u Beogradu
> Članak:


Prema poslednjim istraživanjima Biblioteke grada Beograda najčitaniji su 
naslovi Izdavačke kuće "Laguna". NJihov direktor Dejan Papić već pet godina, 
koliko više nego uspešno postoje, uopšte nije alergičan na svetske bestselere i 
bez straha objavljuje najtiražnije ino pisce. I upalilo je, jer oni su to 
postali i kod nas. A oni, tj. strani autori koji najviše interesuju beogradske 
čitaoce zovu se, tek da podsetimo - Toni Parsons, Megi O' Farel, Trejsi 
Ševalije, Margaret Atvud, Suzan Vriland, En Pačet, Barbara Kingsolver, Anita 
Šriv.
A "legenda" kaže da je Dejan Papić samo želeo da svoju sadašnju suprugu, a i 
čitaoce, upozna sa Terijem Pračetom, najznačajnijim piscem epske fantastike. 
Nenad Dropulić, prevodilac i deo starijeg osoblja, priča dalje ovu uspešnu 
priču:
"Počeli smo da radimo hitove, ono što svet čita i što kupuju u velikom broju 
primeraka. Da, radimo bestselere, to je prava stvar, jer ako nešto u svetu 
pročita deset miliona ljudi, to mora nešto da znači. Kod nas zbog nečega vlada 
mišljenje da je bestseler ono što je jeftino i bezvredno, što je besmisleno. 
Smatramo da anglosaksonsko književno tržište, koje izbacuje pedesetak naslova 
dnevno, mora da ponudi bar 15 zaista vrednih i sto odličnih naslova godišnje. 
"Laguna" se trudi da stigne svetsku produkciju, neka dela smo izdali u isto 
vreme kad i u svetu, a uspeli smo da predstavimo nove pisce domaćoj publici. 
Bavimo se i žanr književnošću, vraćamo triler gladnim čitaocima koji su znali 
za Ladlama, Grišama, Kena Foleta i Forsajta, a mi smo predstavili desetak novih 
i značajnih autora ovog žanra". 
A formula? 
- Nije teško doći do informacija, samo se potrudite. Pitaju nas - Kako vi to 
svaki put nađete šta je popularno. Pa piše, samo smo pročitali i usudili se da 
objavimo. I ništa više od toga.