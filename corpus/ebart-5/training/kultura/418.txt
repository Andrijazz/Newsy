> Izvor: matf
> Datum: 
> Rubrika: kultura
> Naslov: KROZ GALERIJE
> Članak:


U okviru obeležavanja 60 godina organizacije Ujedinjenih nacija, beogradska 
galerija Stratedži Art centra za savremenu umetnost (Višegradska 25) organizuje 
interkulturalni projekat "Mediteran". Početak projekta obeležiće sutrašnje 
otvaranje izložbe slika Aleksandra Đurića i Save Pekovića u 19 časova. Reč je o 
postavci koja se sastoji iz najnovijih slika dvojice umetnika, "Plavih slika" 
Save Pekovića i "Belih jedara" Aleksandra Đurića. Umetnici su stvarali slike 
nezavisno jedan od drugog, a uklopljene su tako da čine jedno umetničko delo. 
Nastajale su, kao što kažu umetnici, ne po zadatku nego spontano, ne kao 
zajednički rad nego kao zajedničko osećanje duha vremena. Izložbu će otvoriti 
Ratko Božović koji je ovu izložbu nazvao "obojenom dušom i obojenim duhom 
umetnika".
"Tačka presecanja" naziv je izložbe koja je prema autorskom konceptu Jasminke 
Plavšić-Đerković otvorena u galeriji ULUS. Predstavljeni su radovi Mrđana 
Bajića, Čedomira Vasića, Anice Vučetić, Uroša Đurića, Zdravka Joksimovića, 
Dragoslava Krnajskog, Ere Milivojevića, Dragana Papića, Milete Prodanovića, 
Aleksandra Rafajlovića, Vere Stevanović i Milice Tomić. Zamisao autorke je da 
predstavi fotografiju kao medij i njenu primenu u procesu stvaranja.
Aleksandar Mladenović, beogradski umetnik, asistent FLU, otvorio je izložbom 
grafika izlagačku sezonu u galeriji "Pres papje" u kanadskom gradu Troa Rivjer. 
Izložio je grafike koje do sada nije javno predstavljao, uključujući i poliptih 
"Horseless Horsemen". Izložba traje do 25. septembra.
Izložba "Na ivici" autora Svetlane Mladenov, istoričarke umetnosti iz Novog 
Sada, otvorena je u galeriji Kulturnog centra Beograda. Reč je o postavci koja 
okuplja sedmoro vojvođanskih umetnika, a nastala je kao rezultat rada Svetlane 
Mladenov na projektu "Regionalno-univerzalno". Na izložbi su predstavljene 
instalacije, fotografije, videoslike, animirani film i propagandni spot 
umetnika: Stevana Kojića, Igora Ašića, Andreja Tipme, Vesne Tokin, Milete 
Poštića, Vladimira Ilića i Silarda Antala.