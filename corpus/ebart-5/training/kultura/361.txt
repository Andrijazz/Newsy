> Izvor: matf
> Datum: 
> Rubrika: kultura
> Naslov: "Pesma Evrovizije" predmet analize zagrebačkih medija
> Članak:


Ne mogu da oproste što su dali 12 poena za SCG

- Davši predstavnicima Srbije i Crne Gore maksimalnih 12 poena, omogućili smo 
im da odskoče od nas jer smo do tada bili poprilično izjednačeni po broju 
bodova - najčešći su komentari u hrvatskim medijima nakon izbora za "Pesmu 
Evrovizije", koji je održan u subotu uveče u Kijevu.

Prema nekim procenama, upravo maksimalan broj poena koji su dodelili grupi "No 
Name" bio je presudan da Boris Novković sa numerom "Vukovi umiru sami" ne 
završi među prvih deset. To bi značilo da su njihovi poeni potvrdili relativno 
dobar plasman naših predstavnika (sedmo mesto) jer smo time osigurali direktan 
plasman u finale narednog takmičenja za "Pesmu Evrovizije" koje će se održati u 
Atini sledeće godine.
Nakon što su se strasti oko tragičnog plasmana Borisove pesme smirile, hrvatski 
mediji iznose, mahom, političku analizu glasanja u kome su sami sebe izbacili s 
liste 10 najboljih.
Oni navode da je bilo očigledno da su balkanske države iz različitih političkih 
razloga bodove strateški podelile. Makedonija, koja je u polufinalu Hrvatskoj 
dala 12 bodova, u finalu im je dodelila osam jer je, prema predviđanju 
makedonskih novinara, najviše dala Albaniji, čija je nacionalna manjina u 
Makedoniji sve uticajnija. Takođe, zameraju što od nas nisu dobili maksimalan 
broj poena.
- Gledaocima iz Srbije i Crne Gore naša se pesma nije dovoljno svidela jer su 
12 bodova dali Grčkoj. Zato su nam ostale verne Slovenija i BiH, bez čijih 
glasova bismo, očito, završili i na mnogo lošijoj poziciji. Jaka srpska 
dijaspora pokazala se odlučujućom u Austriji i Švajcarskoj, u kojima su 
predstavnici SiCG dobili četiri boda više od nas - pišu hrvatski mediji te 
iznose konstrukciju kako su možda Srbi koji ne žive u Hrvatskoj nekim čudom 
uspeli da glasaju u njihovoj državi za grupu "No Name".