> Izvor: matf
> Datum: 
> Rubrika: kultura
> Naslov: POSLE FESTIVALA U BUTRINTU: VLADIMIR LAZIĆ
> Članak:


O fenomenu naše pozorišne klasike, o međunarodnom festivalu u Albaniji govori 
za "Politiku" reditelj koji je, po svim ocenama, apsolutni pobednik sa svojim 
glumcima zaječarskog Pozorišta "Zoran Radmilović"

(Od našeg specijalnog izveštača)

SARANDA-BUTRINT-TIRANA - Zbunjujuće deluje ovaj trolist naziva tri grada: 
Butrint je festivalsko mesto dvadeset kilometara od Sarande, letovališta i luke 
udaljene četiri kilometra brodom od Krfa, a preko Tirane se stiže i odlazi ako 
letite JAT-om. A da biste stigli do aerodroma glavnog grada Albanije, letite 40 
minuta od Beograda, ali do obale se stiže preko Prokletija, posle osam sati 
vožnje. Povratak je isti.

Kao što smo već izvestili, predstava "Ženidba i udadba" Jovana Sterije 
Popovića, u režiji Vladimira Lazića u izvođenju ansambla Pozorišta "Zoran 
Radmilović" iz Zaječara, postigla je apsolutni uspeh na međunarodnoj reviji 
evropskog teatra. Jedan od selektora, od samog početka Festivala, kome je ovo 
šesta godina, jeste naš teatrolog i kritičar Dragana Bošković. Nije pogrešila 
kada je pozvala ovu našu nagradama ovenčanu predstavu, urađenu u žanru 
grotesknog mjuzikla, kao što valja istaći i sluh Ministarstva kulture Vlade 
Republike Srbije i Skupštine opštine Zaječar da novčano pomognu odlazak na 
festival, jer zaječarsko pozorište muku muči sa novcem.

Isplatilo se. Lazić je sa svojim razigranim glumačkim "jatom" nadmašio sva 
očekivanja. Ogroman doprinos pripada i kostimografu Vanji Popović, scenografu 
Krstomiru Milovanoviću i Feridu Karajici koji je razradio maestralno scenski 
pokret. Predstava je veoma maštovita, a uz to i glumački zahtevna da je teško 
bilo šta opisivati.

Reditelj je sve vreme gotovo monaški bio posvećen i upućen na probleme oko 
dolaska ansambla, koji je prevalio hiljade kilometara putujući trideset sati, 
pa do toga kako iz "scene kutije" ambijentalno izmestiti predstavu u otvoreni 
prostor grčkog amfiteatra. Bilo je tu i malih organizacionih problema, ali sve 
je to zaboravljeno posle ovacija i čestitki. Uostalom, reditelju su javno 
uputili poziv da tako nešto režira i kod njih, jer Albanci tako nešto još nisu 
videli. Saznali su imamo klasike i dobre pisce, da nam nacionalna nošnja nisu 
stilizovani kostimi iz predstave... Jednostavno, pozorišni ljudi su željni 
upoznavanja sa svetom, pogotovo sa susedima, što nisu krili, o čemu, uostalom, 
ovih dana pišu sve novine. Sve je snimala i njihova televizija, izjave su 
davali i naš reditelj i selektori ali i ambasador, profesor dr Marko Camaj.

Vladimir Lazić, reditelj posebnog senzibiliteta i afiniteta za grotesku, 
komediju i mjuzikl, u ovom trenutku ima desetak predstava u našim pozorišnim 
kućama, od toga hit mjuzikl u Pozorištu na Terazijama "Cigani lete u nebo" i u 
Zvezdara teatru "Ljubavnik velikog stila", koja je postavila rekord i za manje 
od tri meseca izvedena više od 30 puta.

Pitamo ga o fenomenu Sterije, jer je režirao njegovu "trilogiju": "Kir Janju" u 
Vršcu, "Lažu i paralažu " u Banjaluci i "Ženidbu i udadbu" u Zaječaru. U ovom 
pozorištu bio je i upravnik do 2000. godine

- Paradoksalno je da sam na početku karijere, posle diplome na Fakultetu 
dramskih umetnosti, gotovo prezirao klasiku. To je posledica mog dugogodišnjeg 
rada na Radio indeksu, a kad sam krenuo u pozorište shvatio sam da sve počinje 
od klasike. U KPGT-u sam režirao Filkoteta u okviru ciklusa antičke drame i to 
je bila jedna od najboljih predstava devedesetih godina. Ipak, zadržao sam se 
najduže na Steriji. Sterija savršeno tačno govori o svim bolestima tranzicije, 
života u kome živimo sa puno para i prevara, o vremenu užasa, da ne odem u 
frazeologiju - kaže reditelj.

Svojevremeno je sedamdesetih godina Dejan Mijač u Somboru režirao predstavu 
kojom je Sterija otišao na mesečnu turneju u Meksiko. Vaša predstava je, 
međutim, potpuno drugačija.

- Jeste antologijska, ali veoma mračna predstava, jer je Mijač izvrnuo Steriju 
i od jedne šale, kako je to sam pisac napisao, od komedije, napravio tragičnu 
farsu. Smatrao sam da je taj tekst i te kako savremen, sa svim našim ugovorima 
predbračnim i bračnim, idealnim da se napravi priča o licemerju, licu i naličju 
srećnih i nesrećnih brakova, da se ne dešava samo u Srbiji. To se potvrdilo i u 
prostorima eks Jugoslavije, a sada i u zemlji gde ne znaju naš jezik ali su sve 
razumeli. Praveći menažeriju, bogatu floru i faunu, jer svi učesnici radnje 
imaju obličje pojedinih životinja, posredstvom alegorije i svih tih slika, 
progovorili smo o univerzalnim temama.

Za sledeći festival je najavljen simultani prevod predstava. Da li ste 
strahovali kako će biti primljena predstava?

- Naravno, ali začudo i publika i kritika analitički su govorili o predstavi. 
Ali moram da kažem da su svi učestvovali u adaptaciji predstave za novi prostor 
pa su svi glumci pomagali i ostali smo do ranih jutarnjih sati. Pokazalo se da 
je emocija u Albaniji proradila kod publike, što nisam očekivao, iskreno, jer 
nije bilo kurtoaznih aplauza, niti smo bili samo "dragi gosti", već uostalom, 
sami ste bili svedok, to je bio kao nekakav kulturni "cunami".