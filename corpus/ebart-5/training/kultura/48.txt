> Izvor: matf
> Datum: 
> Rubrika: kultura
> Naslov: U susret 48. Sterijinom pozorju
> Članak:


NOVI SAD - Karte za of program Sterijinog pozorja, zapravo informativnu 
selekciju, biće 300, umesto najavljenih 400 dinara, rečeno je juče u Sterijinom 
pozorju. Karte se od danas mogu kupiti i na blagajni SNP-a. Selektor Ivan 
Medenica najavio je da će umesto Sergeja Trifunovića (koji je u SAD) u 
predstavi "Hazarski rečnik" igrati Goran Šušljik, a umesto balerine Sonje 
Vukićević mlada Hristina Popović. Od ostalih, do sada nepoznatih detalja, 
najavljeno je da će žiri za dodelu Sterijine nagrade za pozorišnu kritiku 
činiti: Vladimir Stamenković, Vladimir Kopicl i Petar Grujičić. 
Kada je reč o stranim pozorištima, publika će ove godine videti Francuze, 
Mađare i Makedonce. Francuska predstava "Supermarket" našla je mesto u 
kritikama najznačajnijih francuskih listova: "Mond", "Figaro", "Liberasion", 
"Imanite", "Nuvel observater", "Telerama". Tekst Biljane Srbljanović režirao je 
Kristijan Benedeti, a igra ga "Teatar studio" koji je, baš zahvaljujući uspehu 
ove predstave, dobio nov prostor za igru. NJihov dolazak na Pozorje podržala je 
i Francuska državna agencija za kulturnu razmenu AFAA.  Predstava "Porodične 
priče" takođe Biljane Srbljanović kapošvarskog "Čiki Gergelj" teatra, dovodi 
pred našu publiku u Mađarskoj trenutno vrlo popularnog reditelja Gabora 
Rusnjaka. 
Treći ovogodišnji stranci na Pozorju su "naši stranci", glumci Makedonskog 
narodnog teatra iz Skoplja koji će igrati "Paviljone" Milene Marković, tekst 
koji smo prošle godine videli u izvođenju ansambla JDP-a. 