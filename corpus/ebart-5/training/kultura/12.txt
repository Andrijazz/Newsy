> Izvor: matf
> Datum: 
> Rubrika: kultura
> Naslov: "Čikago" obeležio početak 53. filmskog festivala u Berlinu
> Članak:


Moto festivala je odabran sa ciljem da se pomogne izbeglicama

Film "Čikago" je ušetao plesnim koracima u nemačku prestonicu u četvrtak uveče, 
drugog dana 53. "Berlinala", pošto je ovaj mjuzikl o ubistvu i manipulaciji sa 
Ketrin Zeta-Džouns, Rene Zelveger i Ričardom Girom igrom, pesmom i stepovanjem 
obeležio početak festivala. Prvi dan festivala bio je isključivo posvećen ovom 
mjuziklu dok su Gir, Ketrin i Rene paradirali crvenim tepihom, ali preostalih 
deset dana publika će moći da uživa u više od 300 filmova. Direktor festivala 
Diter Koslik izjavio je da je ponosan što je obezbedio prikazivanje i drugog 
dobitnika "Zlatnog globusa" i pretendenta za "Oskara" - dramu "Sati" Stivena 
Daldrija, sa Nikol Kidman u glavnoj ulozi, koji se, sa još 21 filmom, takmiči 
za "Zlatnog medveda". Osim Kidmanove i Daldrija, u Berlinu se željno iščekuju 
projekcije visokobudžetnih filmova i njihovih zvezda, takođe u konkurenciji za 
glavnu nagradu: Kevina Spejsija ("The Life of David Gale"), Nikolasa Kejdža 
("Adaptacija") i Edvarda Nortona ("25th Hour"). Džordž Kluni čak će se dva puta 
pokloniti publici: u subotu, nakon projekcije Soderbergovog rimejka "Solarisa" 
i dva dana kasnije, kada će biti prikazan njegov rediteljski prvenac 
"Confessions of a Dangerous Mind". Danijel Dej Luis očekuje se za veliko finale 
- premijeru Skorsezeovog filma "Njujorške bande".
Festival će ove godine biti kraći za dan i slabiji za skoro 100 filmova u 
odnosu na prošlogodišnji, pošto su organizatori imali na raspolaganju manji 
budžet, ali Koslik kaže da su time dobili na kvalitetu. Na festival su stigli 
filmovi iz ukupno 46 zemalja, a samo u glavnom programu biće premijerno 
prikazano deset ostvarenja.
Biće tu i starijeg materijala sa retrospektivom japanskog reditelja Jasudžira 
Ozua, povodom stogodišnjice njegovog rođenja, deo posvećen novom ruskom filmu, 
kao i omaž francuskoj glumici Anuk Eme, kojoj ce biti dodeljena i nagrada 
festivala za životo delo.
Poruka ovogodišnjeg festivala je "tolerancija", koja odražava njegov moto i 
tešku situaciju u kojoj se nalaze izbeglice. "Sa jedne strane, prikazujemo 
inteligentnu zabavu, a sa druge ovo je politički angažovan program, koji 
obuhvata i pogled na izbeglice širom sveta, ljude koji žive u izuzetno teškim 
društvenim situacijama", kazao je Koslik.
Festival se zatvara 16. februara.