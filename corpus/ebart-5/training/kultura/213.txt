> Izvor: matf
> Datum: 
> Rubrika: kultura
> Naslov: Jugoslovensko bijenale mladih u Vršcu
> Članak:


Jugoslovensko bijenale mladih u Vršcu - "Za sada bez naslova", održaće se od 5. 
jula do 5. avgusta. Najveća smotra umetnosti mladih na Balkanu, okupiće ove 
godine više od 100 široko priznatih međunarodnih i lokalnih umetnika. "Za sada 
bez naziva", centralna izložba na kojoj će učestvovati glavna selekcija od 73 
umetnika iz celog sveta, kako se iz naslova naslućuje, nije podređena nekoj 
konkretnoj kustoskoj tezi, već je zamišljena kao prilika "da se vrati moć 
pojedinačnim umetničkim delima, tako što će im se vratiti odgovornost naspram 
značenja izložbe kao celine". Ovakav koncept nastao je i zbog stereotipnih 
konteksta koja se vezuju za bijenala. 
"Obično pristupnici svim velikim izložbama i bijenalima, imaju u vidu neizbežni 
kontekst Jugoistočne Evrope, a teme unutar kojih se kreću su geopolitičke. 'Za 
sada bez naziva', želi da nas vrati na umetnost i umetničke radove", kaže 
Jelena Vesić, jedan od kustosa ovogodišnjeg Bijenala. Po njenom mišljenju takav 
pristup ne predstavlja odsustvo kustoske teze. "Izložba je definitivno nešto 
najmanje što kustos može da uradi. 
Za nas je ovo Bijenale pre svega delovanje, a manje izložba na kojoj bismo se 
mi kao kustosi plasirali", dodala je ona. Tome u prilog govori i činjenica da 
se kustoski tim ovogodišnjeg Bijenala potrudio najviše oko samih umetnika, 
posebno onih mladih, sa kojima su u okviru specijalnih radionica radili na 
učenju strategija o prezentaciji umetničkih radova. Takođe je uložen veliki 
trud da se iz sveta dovedu prave internacionalne umetničke zvezde, pa će 
ovogodišnje Bijenale biti odlična prilika da se lokalna publika upozna sa 
radovima umetnika koji im inače nisu lako dostupni. 
Prema rečima Jelene Vesić, ako se centralna izložba sagleda samo sa aspekta 
kvantiteta, onda ona definitivno predstavlja najveću prezentaciju recentne 
umetničke scene u poslednjih 20 godina, ako ne i u poslednjih 100.
Jugoslovenski bijenale mladih 2004. biće domaćin i programu pratećih izložbi i 
dešavanja u Beogradu i Vršcu, uključujući i jednodnevnu konferenciju Art After 
Curating, koja će se usredsrediti na pitanja savremenog kustoskog rada i 
sadržati izlaganja vodećih međunarodnih kustosa kao što su Eni Flečer, Ulrih 
Obrist i drugi. 
U Salonu beogradskog MSUB već je u toku izložba "Life Is Driven By The Desire 
for Pleasure" britanskog umetnika Čada Mekila, a u programu je još niz drugih: 
"Savremena kanadska umetnička scena" biće predstavljena u Vršcu, "Kolekcije i 
akumulacije" u SKC Beograd, a "It's not a schooner - it's a sailboat", izložba 
povodom konkursa za najboljeg mladog vizuelnog umetnika, biće otvorena 5. jula 
u 20 sati u Foajeu kulturnog centra Vršac.