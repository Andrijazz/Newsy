> Izvor: matf
> Datum: 
> Rubrika: kultura
> Naslov: Roman: 
> Članak:


Srđan V. Tešin: Kroz pustinju i prašinu
Stubovi kulture, Beograd 2005.

Biće da i ove naše - da rečemo: srpske - pisce, nakon što su u prethodnoj fazi 
svog burnog razvitka, nadam se, apsolvirali Svu Aleksandrijsku Pamet ovoga 
sveta, polako zahvata iz zapadnijih krajeva rahmetli SFRJ dolazeći virus mehkog 
pisma, blago memoarskog, ironično-lirsko-autobiografskog, po razvalinama jednog 
Nestalog Ali Tako Intimnog Sveta čeprkajućeg; biće da su se i neki među njima 
osmelili, nakon što su istražili toliko toga između neba i zemlje, da nešto 
malko istraže i glede sebe samih... A što bi, pak, moglo biti interesantno čak 
i nekim, da prostite, čitaocima - ne nužno samo onima koji dele slična 
egzistencijalna iskustva....

Evo, recimo, Srđana V. Tešina: poslavši malo svog Kazimira (ne Ćurgusa, jednog 
drugog) na zasluženi odmor, Srđan se Tešin posvetio pisanju kratkog i 
šarmantnog romančeta Kroz pustinju i prašinu (a ako znamo da Tešin je iz 
Mokrina kod Kikinde, prašina je tu, štono bi se reklo, zdravo znakovita), što 
se pokazalo kao jedno solidno počeće, koje je bez sumnje urodilo plodom. "Plod" 
obaseže nekih sto i četrdesetak stranica, što je u ovom slučaju optimalna mera, 
piščeva koliko i čitaočeva: da je više, ne bi valjalo. 

Ona "mehkost" koju spominjemo pre svega je rezervisana za onaj vremenski 
odsečak ovog romana nelinearne naracije koji je smešten u "arkadiju" banatskog 
detinjstva, uglavnom pak izmeštenu na Mediteran, na Vis ili Murter: iako 
hard-core Panonac, Tešin razume i oseća mediteranske mirise, boje, prizore: 
retko se čija proza može tako lako (i jako) namirisati na Jug, poput lavande... 
U tom se mediteranskom šarenilu smestio jedan ljupki svet porodičnog 
"izgubljenog raja", a ispod kojeg ipak proviruju stvarni, nesavršeni ljudi, 
realno postojeći Bližnji. Ovom su detinjem svetu, kao i "momačkim" ja(d)ranskim 
avanturama iz osamdesetih, kontrastirani prizori iz pakla naše slatke, male 
klaonice iz ranih devedesetih, iz epicentra potkontinentalnog Tamnog Vilajeta, 
u kojem se Teš... pardon, narator, obreo kao vojnik, kao biće-bez-volje koje 
ima pucati i biti upucano... osim ako na to ne pristane. Sledeći jednu 
"konvencionalnu" hronologiju koja se nipošto ne poklapa sa hronologijom 
romanesknog teksta, dolazimo do Tešinovog sumornog, beznadežnog Beograda iz 
studentskih dana devedesetih (sa nekim antologijskim momentima!), pa preko 
jarkog bulevarskog svetla Beča i Pešte stižemo do pozicije "današnjeg" 
naratora, koji priču odmotava unazad-unapred, levo, desno i sa strane, sa 
jednom (prividnom?) "postistorijskom" opuštenošću, landarajući uzgred, već 
negde u dvehiljaditima, nakon što se i njemu i svima "sve već dogodilo", po 
zakucima čarobne zemlje Istre, kao da drži da su te napabirčene putositnice bar 
podjednako važne kao sav onaj "gorki talog iskustva" koji im je prethodio, ili 
pak sva ona slatkoća življenja koja je toj gorčini prethodila, tamo negde u 
Vremenu Pre Povratka Istorije... Hm, u jednom se trenutku Tešin-narator malo 
odviše zaplete u odveć minuciozno istrovanje pa to postane stanovitim 
recepcijskim opterećenjem i slabom tačkom teksta, ali se srećom iz njega i 
iskobelja. 

Na stranu sada sva "poetička" mudrovanja o promeni pripovedačkih sredstava, o 
"zaokretu" ili ne znam čemu: osnovna je vrlina romana Kroz pustinju i prašinu 
to što je napisan, to jest komponovan, kao svojevrsni fragmentarni 
bildungs-jazz, "izveden" pri tome duhovito i elegantno, gotovo bez viškova i 
praznog hoda, kao i bez zjapećeg deficita smisla koji obeležava mnogo koji 
pripovedački napor u savremenih Srbalja... Što će reći da ova prašina ne guši, 
štaviše, nije tako loše sredstvo da se njome proplakne glava.