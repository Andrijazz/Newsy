> Izvor: matf
> Datum: 
> Rubrika: kultura
> Naslov: "MOKRANJČEVI DANI" U NEGOTINU
> Članak:


NA svojoj srpskoj turneji koju su započeli u Kladovu, a završiće na "Čukaričkoj 
jeseni" u Beogradu 19. septembra, Kamerni hor iz Ilcena pod upravom Volfganga 
Knapea došao je u pohode Negotinu i festivalu "Mokranjčevi dani" na kojem je 
priredio dvočasovni koncert. Vrsni poznavalac dela Stevana Mokranjca, Knape i 
njegov Kamerni hor su prošetali epohama, od renesanse do moderne, od izuzetno 
senzibilnih do tehnički zahtevnih kompozicija, od Mendelsona pa do Bramsa čijim 
su "Ciganskim pesmama" pevači iz Ilcena efektno završili koncert, ne 
izostavljajući pri tom ni nerazdvojni tandem šezdesetih Lenona i Makartnija. 
Najviše ovacija, hor iz Ilcena, dobio je, ipak, za Mokranjca, njegovu 
"Heruvimsku pesmu", Osmu i Drugu rukovet.
- Kad biram pevače za hor, uslov za prijem je da otpevaju Mokranjčevu 
"Heruvimsku pesmu". On mene vezuje za dobre prijatelje koje imam u Srbiji. 
NJegova muzika je izrazito senzibilna i prijanja za srce, ona se razume i 
oseća. Moj tridesetogodišnji rad u horu, pevački i dirigentski, ne može više da 
se zamisli bez srpske horske muzike i Mokranjca koji je evropski kompozitor - 
kaže Volfgang Knape.
Trećeg festivalskog dana u Negotinu priređen je i koncert klase solo pevanja 
Vlade Stojnića sa učenicima iz negotinske i beogradske muzičke škole 
"Mokranjac". Promovisan je i CD-rom o Kinoteci Radoslava Zelenovića i obeležen 
vek postojanja "Politike".