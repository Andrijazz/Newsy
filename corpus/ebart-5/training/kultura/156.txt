> Izvor: matf
> Datum: 
> Rubrika: kultura
> Naslov: FEST04
> Članak:


Miroljub Vučković, umetnički direktor Festa 2004, o programu Festivala

Nije zapostavljen ni jedan segment u protekloj filmskoj sezoni. Večeras na 
otvaranju "Slon" Gasa van Santa. Komercijalno nije zlo, ono je element svakog 
filma. Argentinci otkriće

Mnoštvo jako dobrih filmova, inače odlika i nekoliko prethodnih Festova čiji je 
selektor bio Miroljub Vučković, nesporno je najveća vrlina i ovogodišnjeg 
beogradskog Međunarodnog filmskog festivala, kojem su u javnosti već upućene 
inače ozbiljne zamerke. Umetničkog direktora Vučkovića, u razgovoru za  "Glas" 
pitamo čime se najviše ponosi, šta su najveći kvaliteti ovogodišnjeg festivala, 
koji večeras u Centru "Sava" otvara kanski pobednik, film "Slon" reditelja Gasa 
van Santa. 
- Ako kažem da je program Festa 2004. sveobuhvatan, zvučaće nadmeno, bolji 
izraz je da on ne zapostavlja ni jedan element bitnog u protekloj filmskoj 
sezoni. Insistiram na pojedinačnim filmovima, ne na talasu. Fest donosi sve ono 
što je bitno u smislu filmova poznatih autora, detektovanja novog, 
talentovanog, privlačnog, intrigrantnog. Pored toga što gledam filmove, slušam 
mišljenja i savete kolega, u dijalogu sa njima izoštravam pogled na filmove i 
pojave. Ne želim i ne mogu da popravljam gotove proizvode. Ne želim da 
zapostavim činjenicu da komercijalno, sa ili bez navoda, postoji. Komercijalno 
je element svakog dela, filma. I najsuptilniji pesnici čeznu da ih neko 
pročita. Zašto reditelji ne bi činili napor da delo bude privlačno za publiku? 
U tom smislu drago mi je, ponosim se što Fest predstavlja one filmove koje zovu 
distributerskim, a to su izuzetna dela "Slon", "Dogvil", "Dobro jutro noći". Ne 
bih rekao da su oni potvrda komercijale.  
Predsednik JU FIPRESCI Borislav Anđelić uputio Vam je oštru zamerku da je Fest 
prepakovana Sinemanija, da ste se odrekli stvaralačkih zamisli... Kako se 
"branite"?
- Svako ima pravo da gleda iz svog ugla, a ja sam svoje pokazao. Gledaoci 
prosuđuju, ne "branim" se, na sve to gledam kao na vrstu dijaloga. Bez ulaženja 
u finese, Fest 2004. prikazuje 24 takozvana distributerska filma, daleko od 
bilo kakvog treša, a ostatak su oni koji se mogu videti na festivalu, sada i 
nikad više.
Šta ovogodišnji festival otkriva?  Šta donosi novo? Po čemu ćemo ga pamtiti?
- Ove godine "nudim" tri briljantna argentinska filma, tri savremena ruska, tri 
savremena tajvanska. Otkriće je Vinko Brešan, naravno nisam ga otkrio ja, 
njegov film "Svjedoci" otvara nešto novo, ne toliko na planu estetike i 
politike, koliko na planu morala. Taj film je u dijalogu sa Gasom van Santom. 
Ako je on napravio američki "Rašomon", Vinko Brešan je napravio balkanski 
"Rašomon". Otkriće je i bosanski autor Srđan Vuletić sa filmom "Ljeto u zlatnoj 
dolini". Napravljen posle rata u BiH, jedini je koji se ne bavi ratnom 
tematikom, već životom u velikom gradu i njegovim problemima. Zatim, svaki novi 
film Takešija Kitana je otkriće. Trudim se da zadovoljim znatiželju. Nisam 
proizvođač tih filmova.
Ipak, sve se svodi na stari koncept "festival festivala" koji je uspostavio još 
Milutin Čolić.
- Fest to definitivno i jeste i ne želim to da kvarim, da dokazujem da 
distributeri ne postoje, da je komercijalno zlo. 
Razgovaramo posle novinarske projekcije filma "Slon" u ovoj sredini kultnog 
reditelja Gasa van Santa koji taj status među novinarima, sudeći po "Slonu", 
nije odbranio?
- "Slon" je za mene više od kanskog pobednika, Zlatna palma je otišla u prave 
ruke, to je definitivno najbolji film u prošlogodišnjoj produkciji. Izuzetno 
bitan film, mimo zaklanjanja iza nagrada, može se čitati kao vrsta američkog 
Rašomona, odraz nemogućnosti suprotstavljanja starenju. Napravljen je u 
laboratoriji, van velikih američkih kompanija za TV kanal HBO. "Slon" je u 
dijalogu sa filmom Majkla Mura "Kuglanje za Kolombajn". Dok je Mur išao u 
reportersko istraživački postupak, Gas van Sant je dočarao daleko tananiji 
aspekt iste pojave.