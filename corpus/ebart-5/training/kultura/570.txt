> Izvor: matf
> Datum: 
> Rubrika: kultura
> Naslov: KNjIGA INTERVJUA LORENSA GROBELA "AL PAĆINO - NjEGOVA PRIČA", OTKRIVA MNOGE 
> Članak:

NEPOZNATE DETALjE IZ ŽIVOTA I KARIJERE VELIKOG GLUMCA

Svoj prvi intervju pristao je da da 1979. godine, isključivo "tipu koji je 
radio Branda". Od tada traje njegovo prijateljstvo sa Larijem, a iz njihovih 
dugogodišnjih razgovora nastala je i ova knjiga

KADA ga je urednik "Plejboja" pitao da li je zainteresovan da uradi intervju sa 
velikim Alom Paćinom, Lorens Grobel bio je oduševljen - ko ne bi? Međutim, kada 
je shvatio da već sutra mora biti u Njujorku kod Paćina, odbio je sa rečima da 
je potpuno nemoguće da se pripremi za tako kratko vreme. Urednik je uzvratio: 
"Ne razumeš. On hoće da razgovara samo sa tipom koji je radio Branda!" Lari je 
otišao u Njujork, i nije se razdvajao od Ala mesec dana. Četrdeset časova 
snimljenog razgovora pretvorilo se u 2.000 stranica kucanog teksta - mnogo 
priče za čoveka poznatog po tome da je u javnosti ćutljiv i misteriozan! 
"Tada još nisam dao pristanak za naš prvi intervju, ali sam bio impresioniran 
onim koji je Lari uradio sa Marlonom Brandom, na Brandovom ostrvu na Tahitiju. 
Budući da sam poznavao Marlona, pomislio sam da, ako se njemu dopao Lari, i ako 
je on mogao da tako otvoreno razgovara sa njim, mogao bih i ja", priča Paćino o 
prvom intervjuu, datom čoveku sa kojim je od prvog trenutka postao prijatelj. 
Plod tog velikog prijateljstva jeste knjiga "Al Paćino - njegova priča", 
nedavno prevedena i na srpski u izdanju "Stilosa", zbirka intervjua i prikaza 
koje je Lari Grobel napisao za 27 godina, koliko poznaje Paćina.
Tokom nebrojenih prijateljskih razgovora, Paćino će pričati Lariju zašto se 
celog života klonio pokreta, političkih tema, marševa i protesta. Pričaće mu o 
dalekom putu koji je Alfredo Džems Paćino prevalio od Južnog Bronksa svog 
detinjstva, kada su ga prijatelji zvali Glumac, kako je smatrao da nema ničeg 
dosadnijeg od Metoda Stanislavskog, i kako je napustio srednju školu sa željom 
da postane bejzbol igrač. Govoriće o ogromnoj ljubavi prema pozorištu, 
nebrojenim ulogama na "of-of Brodveju" i "of Brodveju" koje su mu tokom 
šezdesetih donele pažnju javnosti. Kao i Branda, mamio ga je Holivud. Prvi 
izbor Paćina i njegovog tadašnjeg agenta bio je "Panika u Nidl parku" - 
neobičan, uznemirujući film o Njjorčaninu, zavisniku od droge, koji je stekao 
kultni status. 
Postojalo je nešto u Paćinu što je tada navelo još jednog novajliju u Holivudu 
Frensisa Forda Kopolu da ga odabere za film o mafiji koji se spremao da snima. 
Kopola je imao velike ideje. Želeo je ne samo ovog relativno nepoznatog glumca 
za jednu od glavnih uloga u svom filmu, nego i još jednog glumca koji se u to 
vreme smatrao neisplativim - Marlona Branda. Studio je dva puta stopirao 
projekat - kada su videli snimljeni nemontirani materijal od prvih nekoliko 
dana hteli su da se uloga Majkla Korleonea dodeli nekom drugom, jer nisu 
shvatali šta Paćino radi. Paćino je, međutim, vrlo dobro znao šta radi. "Majkl 
mora da počne ambivalentno, gotovo nesiguran u sebe i svoje mesto", rekao je. 
"Uhvaćen je u procepu između starog sveta, kojem pripada njegova porodica i 
posleratnog američkog sna." Rezultat je bio "Kum", film koji je Ala Paćina 
lansirao u zvezdano nebo. Kada je nominovan za "Oskara" za najbolju sporednu 
ulogu, Paćino je bio uvređen (on je bio duže na ekranu od Branda, koji je dobio 
- i odbio da primi - "Oskara" za najbolju mušku ulogu te godine), i bojkotovao 
je ceremoniju dodele nagrada na kojoj je statueta otišla u ruke Džoela Greja.
Spektakularna uloga njujorškog policajca u "Serpiku" donosi mu drugu nominaciju 
za "Oskara", dok je treća usledila posle upečatljivog nastupa u reprizi uloge 
Majkla Korleonea u "Kumu 2", koju kritičari opisuju kao "delo agresivne, visoke 
inteligencije, gorko i sarkastično viđenje korupcije u Americi i zastrašujuće 
otelotvorenje paranoje kao načina života." Ovaj film dokazuje da Paćino spada u 
malobrojne glumce koji će ostaviti trag u istoriji američkog filma. Bila je to  
teška uloga, zbog koje je završio u bolnici zbog iscrpljenosti - ali "Oskar" mu 
izmiče i za ovu fantastičnu kreaciju, kao i za četiri naredne - ulogu 
biseksualnog pljačkaša banke u filmu "Pasje popodne" Sidnija Lumeta, moralnog 
advokata u "I pravda za sve", Velikog dečka Kaprisa u Bitijevom "Dik Trejsiju", 
i za sporednu rolu u filmu "Glengeri Glen Ros". Međutim, iste godine, Paćino se 
pojavio u "Mirisu žene", u ulozi slepog potpukovnika Frenka Slejda - 
bravuroznoj glumi koja mu je donela i osmu nominaciju i prvu pobedu - proglašen 
je za najboljeg glumca 1992. godine! Ulogama koje su usledile u "Doni Brasku", 
"Vrelini", "Nesanici", "Mletačkom trgovcu"... Paćino neprestano iznova dokazuje 
da je sposoban da uvek, kad zatreba, pruži potpuno novu kreaciju.
Paćino govori svom prijatelju Lariju i o tome zašto, iako Holivud prepoznaje 
njegov neizmerni talenat, on i dalje ostaje na neki način autsajder, i zašto 
odbija da sebe posmatra kao isključivo filmskog glumca, vraćajući se teatru i 
svojim korenima kada god pritisak koji oseća kao "filmska zvezda" postane 
prevelik. Paćino objašnjava i zašto će tek narednog oktobra konačno izdati DVD 
sa svojim nezavisnim projektima, među kojima je težak, ali briljantan film 
"Lokalni stigmatik".  
Američka kinoteka  je 21. oktobra 2005. godine odala počast Paćinu - glumci 
među kojima su bili Džim Kan, Džon Vojt, Robert De Niro, Meril Strip, Kolin 
Farel, Ed Haris, Brus Vilis, Šarliz Teron, Kijanu Rivs, Endi Garsija, Marisa 
Tomei i Džon Gudman govorili su sa mnogo poštovanja o najvećem među njima.