> Izvor: matf
> Datum: 
> Rubrika: kultura
> Naslov: Vladimir Bošković
> Članak:


Jedna od najistaknutijih figura atinskog političkog života četvrtog veka pre 
nove ere, izvanredan retor-advokat i brižljivi stilista čije su besede vekovima 
služile kao obrazac antičke proze, istovremeno je jedna od najkontroverznijih 
ličnosti starog sveta

PODSETIMO se za trenutak kako je živela Atina druge polovine četvrtog veka pre 
Hrista. Posle poraza u Peloponeskom ratu, gde ju je dovela neumerena 
ekspanzionistička politika, Atina je naučila svoju lekciju i činila vrlo 
oprezne i promišljene korake u spoljnoj politici. Usledio je period koji jedni 
nazivaju "mlitava pasivnost, opšta malaksalost i ćiftinska politika", a drugi 
"period konsolidacije, mirnog razvitka i kulturnog procvata". Od stare moći 
Atine, koja se nekad osećala od Sicilije do Krima i od Trakije do Egipta, 
ostali su samo obrisi, ali su zato filozofija i politička teorija doživele 
najveći uspon. U toj Atini živeli su Platon i Aristotel, a u bezbrojnim školama 
mladići su se spremali za poziv retora, političara-advokata kakav je bio i 
Demosten.
U to doba počinje jačanje makedonske države. Od kada se na političkoj sceni 
severne Grčke pojavio Filip Drugi, otpočevši ekspanziju prema jugu, jedan po 
jedan polis gubio je samostalnost i pripajan je makedonskom kraljevstvu, bilo 
kao okupirana teritorija ili kao protektorat. S tim u vezi oformile su se dve 
stranke u Atini. Jedna, konzervativna, zalagala se za pridruživanje Makedoniji 
i mir, u kojem bi privreda mogla nesmetano da se razvija. Pripadnici druge, 
radikalne stranke, težili su aktivnoj spoljnoj politici koja je za cilj imala 
očuvanje slobode grada-države.
Renomirani retor Demosten (384-322) stavio se na čelo ove druge stranke. 
Uvidevši nadiranje Makedonaca, on se govorima u Skupštini neumorno zalagao za 
vojnu pomoć već ugroženim gradovima, i zahtevao da se Atina brani po cenu svake 
žrtve, kad na nju dođe red. Plaćao je vojsku, nekad i iz ličnih sredstava; 
agitovao po grčkim gradovima; pomagao antimakedonske snage gde god i kad god je 
mogao. Među Atinjanima je imao velikog uticaja, makar i zbog svoje izvaredne 
rečitosti. Ipak, njegov grad se kolebao i često imao neprilike zbog nestabilne 
politike koju je vodio.
Dilema u kojoj su se nalazili atinski građani - izabrati između slobode i mira 
- najbolje se može oceniti po kontroverznim sudovima koji se danas izriču o 
Demostenu. S jedne strane on je "svom snagom svog plamenog rodoljublja branio 
samostalnost svoje otadžbine", a s druge on je "jedan anahroni retor koji nije 
shvatio politička zbivanja svog doba i veličinu novog sveta koji je makedonski 
kralj gradio". Demosten se pokazuje kao izvrstan primer "ogledalskog efekta" 
koji antika tako često proizvodi. To će reći: sliku o Demostenu formiramo mi 
sami, u zavisnosti od toga šta želimo da vidimo, i kad govorimo o njemu možda 
najpre govorimo o sebi. A istina je, naravno, tamo negde. 
Kasnije se pokazalo da je Demosten primio dvadeset talanata mita (otprilike, 
deset miliona dolara) od Harpala, pobunjenog Aleksandrovog blagajnika, radi 
borbe protiv makedonske vlasti. Još ranije se znalo da je u iste svrhe utrošio 
tristo talanata koje je dobio od persijskog cara dok je ovaj još bio živ. Posle 
Harpalove afere, pošto se situacija zaoštrila i Makedonci izgubili svaku 
trpeljivost u ophođenju s Atinjanima, pobegao je u progonstvo na saronska 
ostrva, prvo na Eginu, a zatim na Kalauriju. Traženo je njegovo izručenje, ali 
on je ispio smrtonosan otrov, u Posejdonovom hramu na Kalauriji, ne htevši da 
se živ preda Makedoncima.  