> Izvor: matf
> Datum: 
> Rubrika: kultura
> Naslov: SEDAM KNjIGA ZA SEDAM DANA
> Članak:


KNjIGA NEDELjE

"TERORISTA", DžON APDAJK

IZ pera Džona Apdajka (1932), koga kritičari sa Filipom Rotom smatraju 
najznačajnijim savremenim američkim proznim piscem, pred naše čitaoce u 
rekordnom roku stigao je njegov novi roman "TERORISTA".
U središtu priče je 18. godišnji srednjoškolac Ahmed, irsko-egipatskog porekla, 
koji u osetljivom trenutku odrastanja bira islam kao duhovno opredeljenje, 
sticajem okolnosti biva uvučen u terorističku grupu i pripremljen za bombaša 
samoubicu. Željan oca, koji je davno napustio porodicu, a netrpeljiv prema 
nezreloj i preslobodnoj majci, on postaje blizak sa imamom u lokalnoj džamiji 
američkog provincijskog gradića.
- Imajući u vidu političku pregnantnost teme koju Apdajk obrađuje u "Teroristi" 
zadatak je bio još teži, ali baš tu se u najvećoj meri vidi etička i zanatska 
veličina pisca. On priču piše bez ikakvih unapred zadatih teza, osvetljava 
likove pre svega iznutra, izbegavajući da ih karakteriše po nacionalnom ili 
religijskom ključu, dok njihove lične drame zapravo postaju centralne teme 
romana. Ukoliko bismo se osvrnuli na niz srpskih romana koji se bave 
bombardovanjem 1999. i građanskim ratom u bivšoj SFRJ, lako bismo utvrdili u 
kojoj meri je najveći broj naših književnika dnevno političkim pristupom temi 
suštinski, umetnički dezavuisao svoje pisanje - kaže književni kritičar Mladen 
Vesković za "Novosti".

Izdavač je "Filip Višnjić", (prevodilac Dušanka Vujić), 328 str. 460 din.