> Izvor: matf
> Datum: 
> Rubrika: kultura
> Naslov: POZORIŠNI FESTIVAL "DANI KOMEDIJE" U JAGODINI - VEČE PETO
> Članak:


Mada se radi o izuzetno visokom nivou interpretacije Jugoslovenskog dramskog 
pozorišta, renesansna komedija primljena - "hladno". Takmičarski deo festivala 
završava se  večeras, sutra nagrade

Izuzetna scenska maštovitost i metaforičnost postavke Jagoša Markovića, 
"majstora" za "čitanje" renesansne komedije, pete večeri na "Danima komedije" u 
Jagodini, sudeći po oceni (3,85), kao da nije razumela publika, pa je "Skup" 
velikog "Šereta sa Straduna", Marina Držića, primljen - "hladno".
To nije "greh" selektora Dragane Bošković, koja je ovu "mračnu" mediteransku 
komediju uvrstila u "smešne", jer se, verovatno rukovodila činjenicom da je 
"Skup", putujući po Srbiji, od BITEF-a, Sterijinog pozorja, do Jugoslovenskih 
pozorišnih igara u Užicu pobrao sva priznanja i oduševljenje publike.
Komad je klasična priča o patološkom tvrdičluku, o ocu koji sprečava ćerku da 
se uda za siromašnog mladića, o tome kako jedna negativna strast biva poražena 
u sukobu sa onim što diktira ljudsko srce. To je priča, uočena još u 
Dubrovniku, u vreme koje se danas opisuje kao ono "kad je Bog hodio zemljom". 
No, i tada je srboljublje, bilo isto tako česta  pojava, kao i danas, toliko 
strasna da su se, pod tom prisilom, ljudi transformisali u kreature, bez pola, 
mesta i vremena. Tekst je "mračan", ali toliko i savremen.
Radnja predstave se ne dešava u Držićevom Dubrovniku, već u nekoj primorskoj 
zabiti, gde prostor ispunjavaju groteskne figure. Tu nema tipiziranih likova sa 
jasno podeljenim dramaturškim funkcijama. To je živopisna galerija lokalnih 
luda. Marković je pribegao travestiji u glumačkoj podeli. Đurđija Cvetić, u 
ulozi Skupa, Branka Veselinović, kao starac, Predrag Ejdus (Zlatni Kum) Rade 
Marković (DŽivo), Gordan Kičić (Munuo), Olga Odanović (Grube), uz pravi 
"scenski univerzum" Borisa Maksimovića, LJiljane Mrkić - Popović i Lane 
Cvijanović na suvom ispucalom morskom dnu, sa skeletom nasukanog čamca, sve su 
doveli do savršenstva. Nedostajao je samo smeh...
Sinoć je ansambl Narodnog pozorišta iz Užica igrao Molijerovog "Tartifa" u 
režiji Miodraga Milanovića, a večeras je poslednja takmičarska predstava 
Pozorišta na Terazijama, "Dva mirisa ruže", po tekstu poznatog meksičkog 
komediografa, Emilija Karbaljida, u režiji Slavka Saletovića.
Sutra će, biti dodeljene nagrade  o čemu odlučuje stručni žiri Mira Banjac, 
Miodrag Petrović i Darjan Mihajlović. A u čast pobednika Srpsko narodno 
pozorište iz Novog Sada "spustiće zavesu" na 32. "nedelji smeha" Nušićevim 
"Sumnjivim licem", u režiji Dejana Mijača.