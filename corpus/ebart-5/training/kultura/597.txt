> Izvor: matf
> Datum: 
> Rubrika: kultura
> Naslov: Bez šećera
> Članak:


Gorčin Stojanović  reditelj

Bože, koliko je glupa, nekulturna, necivilizovana, a još više opasna ta šala! 
Neki je, naime, političar drugog ešalona negde izjavio kako u novom ustavu, 
ovom zbrzanom, "nisu zaštićena samo prava pedofila". To bi trebalo da bude 
duhovito, a trebalo bi i da znači kako je taj naš novi ustav - neviđen, u 
svakom smislu - toliko usmeren na poštovanje ljudskih prava, da, eto, samo nisu 
zaštićena prava jedne grupe ljudi koja, inače, potpada pod krivično gonjenje. 
Ta glupava šala opasna je stoga što belodano pokazuje nekoliko stvari. Najpre, 
aluzija na zaštitu manjinskih prava čini da se pravo na seksualnu različitost 
povezuje, štaviše: izjednačava, sa oblikom devijantnog seksualnog ponašanja 
koji podrazumeva krivično delo. To znači da se homoseksualce, pripadnike 
manjinskih naroda ili manjinskih verskih grupa na onaj tipičan redukcionistički 
način - putem tobož duhovite opaske - tretira kao pervertite. 
Potom, besmislena pošalica sadrži u sebi i imanentno priznanje da zakonodavac 
ima sopstveno mišljenje i predubeđenje o onom što mu valja uređivati. Umesto 
pozitivnog znanja, tako, na delu su komentari. Najviši pravni akt jedne 
demokratske države nije prostor za ispoljavanje nečijih mišljenja ili stavova. 
I na kraju: opaka šala glupa je već i stoga što neukusno podseća da kod nas 
pedofili već uživaju neka prava. Doduše, reč je o pedofilima zaštićenim 
izvesnom javnom - još uvek, nadam se, ne i državnom - institucijom. 
Ko ne zna o čemu je reč, neka pita u Vranju. Ili na Fruškoj Gori.