> Izvor: matf
> Datum: 
> Rubrika: kultura
> Naslov: MEĐUNARODNA UMETNIČKA RADIONICA "STVARNO PRISUSTVO" 
> Članak:


BORAVITI u određenoj sredini i sresti se sa ljudima koji tu žive, prvi je korak 
da se taj prostor i razume, a tada lakše i prihvati - bez predrasuda. U tome bi 
ponajpre mogao da se traži smisao "Stvarne prisutnosti", radionice koja traje 
10 poslednjih dana avgusta u Beogradu i okuplja studente umetničkih akademija i 
fakulteta, ponajviše iz Evrope, ali i sa drugih kontinenata.
Za pet godina koliko se svakog avgusta organizuje, "Stvarno prisustvo" je u 
Beogradu, ukupno, okupilo bezmalo hiljadu mladih kreativnih ljudi. Saradnja se 
odvijala kroz zajednički rad, istraživanja, planiranja budućih nastupa...
- Ove godine je u Beograd došlo 150 mladih, ali interesovanje je bilo mnogo 
veće, no zbog uslova nismo mogli da prihvatimo veći broj - kaže Dobrila 
Denegri, koja je uz Biljanu Tomić organizator ovog projekta koji iz godine u 
godinu dobija na popularnosti.
Biljana Tomić ocenjuje da je ove godine primetan značajan pomak u shvatanju 
umetnosti i realizaciji dela kod mladih učesnika. Rezultati i entuzijazam koji 
je vladao tokom desetodnevnog rada podseća na Studentski kulturni centar iz 
sedamdesetih. Ako ovaj poduhvat dve istoričarke umetnosti, majke i ćerke, urodi 
plodom, kao što su prve godine, pa i cela dekada svojevremeno osnovanog SKC-a, 
"Stvarno prisutstvo" će biti ugrađeno u nove tokove evropskih likovnih, 
vizuelnih umetnosti.