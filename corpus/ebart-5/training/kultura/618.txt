> Izvor: matf
> Datum: 
> Rubrika: kultura
> Naslov: kratki rezovi
> Članak:


Domaći hardkor bend Unison nedavno je za irsku izdavačku kuću "Rimbaud Records" 
izdao svoje peto izdanje, album "The Sum", čija koncertna promocija sledi 
uskoro. Unison je nastao avgusta 1994, tako da se može reći da je to najstariji 
aktivni hardkor bend kod nas. Iako neobično za beogradski bend, prvi Unison 
koncert bio je održan marta 1995. u Novom Sadu, u klubu "Garuda". Unison je u 
Srbiji održao blizu 100 koncerata, u Beogradu, Novom Sadu, Kragujevcu, 
Kruševcu, Smederevu, Kosjeriću, Smederevskoj Palanci, Rumi, Pančevu, Bačkoj 
Topoli itd. Septembra 2002. godine, Unison je napravio i mini turneju po ex-yu 
prostorima, održavši koncerte u Banjaluci, Zagrebu, Ajdovščini, a aprila 2003. 
i turneju po Zapadnoj Evropi, i to u Francuskoj, Belgiji, Holandiji i Nemačkoj. 
Ove godine, prvi put su svirali i u Skoplju. Tekstovi ovog benda ostavljaju 
prostora ljudima da ih shvate na razne načine, ili da ih ne shvate uopšte, a 
muzički, to je hardkorpank, ali sa dozom bogatog muzičkog nasleđa Balkanskog 
poluostrva. Album "The Sum" može se nabaviti i u Srbiji, na internet adresi 
hakobastardsyahoo.com.