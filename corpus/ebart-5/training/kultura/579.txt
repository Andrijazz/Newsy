> Izvor: matf
> Datum: 
> Rubrika: kultura
> Naslov: Najava nove sezone u Muzeju jugoslovenske kinoteke
> Članak:


Zahvaljujući sredstvima koja je Kinoteka dobila iz Nacionalnog investicionog 
plana, trebalo bi da za deo od 5.185.000 evra bude završena zgrada u Uzun 
Mirkovoj, a za 5.122.000 evra još pet novih depoa, pored već jednog izgrađenog 
u Košutnjaku, rekao je juče na konferenciji za novinare, povodom najave sezone, 
direktor Kinoteke Radoslav Zelenović. Prvi depo, donacijom francuske vlade i 
ovdašnjeg Ministarstva kulture, izgrađen je za 900.000 evra i sada predstoji 
njegovo opremanje po najsavremenijim standardima. Međutim, pomenuta sredstva za 
dalje radove "opredeljena su", kako se kaže, da budu potrošena do 2007, a to 
nije tako jednostavno, s obzirom na iskustvo gradnje prvog depoa za koji su 
bile neophodne brojne dozvole, papiri i slično, pa je Zelenović pomenuo da bi 
se za gradnju novih pet depoa, i to nekomercijalnu, moglo oformiti neko telo 
koje bi pomoglo u savladavanju ovih prepreka.
U međuvremenu, stigla je i donacija Evropske agencije za rekonstrukciju i 
razvoj vredna dva miliona evra za osnivanje centra za digitalizaciju za ovaj 
deo Evrope. To je, smatraju u Kinoteci, i jedno od njenih najvećih postignuća, 
jer će se na taj način filmovi ne samo bolje čuvati već biti dostupniji običnoj 
publici i lakše će se prezentovati blago Kinoteke u svetu. Poučeni iskustvom, 
kinotečeni, kako sebe zovu, neće uneti ova sredstva u zemlju u novcu, već u 
opremi, a u međuvremenu će edukovati i kadar za rad na njoj i sve to trebalo bi 
da bude gotovo do kraja godine, najavio je Zelenović. Iz donacija Kinoteka će 
obezbediti i novi tonski sistem, dok je bolji razglas obezbedila iz sopstevnih 
sredstava, a iz Ministarstva kulture stiže joj jedan montažni sto. 
Iz programa za predstavljanje fondova Evropske zajednice, nazvanog Midas, 
finansiraće se sa 36.000 evra digitalizacija jednog dela materijala Kinoteke za 
njeno predstavljanje u svetu, a produkcijska kuća Lobster iz Pariza takođe će 
finansirati DVD Kinoteke za seriju DVD nazvanu Blago evropskih arhiva. Kinoteke 
će se, već tradicionalno, predstaviti i na 25, jubilarnom festivalu nemog filma 
u Pordenoneu, najavio je upravnik Arhiva Aleksandar Erdeljanović, filmovima iz 
kolekcije Svetozara Botorića - "Urlih Celjski i Janoš Hunjadi" i dokumentarcem 
"Trke na Banjici" iz 1911, koji će pre toga biti prikazani i u Budimpešti.
Septembarski program u Kinoteci posvećen je preminulim umetnicima - Dragomiru 
Felbi, Branislavu Jeriniću, Mladenu Vraneševiću i Boštjanu Hladniku, a povezan 
je i sa septembarskim manifestacijama kulture u gradu - Danima evropske baštine 
i njihovom ovogodišnjom temom - drvetom, Bijenalom scenskog dizajna, Bitefom. 
Bitef na filmu predstaviće Pitera Bruka koji ove godine dolazi u Beograd i tom 
prilikom biće mu uručeno najveće priznanje Kinoteke. U oktobru, filmom Marte 
Mesaroš, biće obeleženo 50 godina od mađarske revolucije, pet čeških filmova, 
nagrađenih na njihovom nacionalnom festivalu, stižu zahvaljujući saradnji sa 
Ambasadom Češke Republike, a u saradnji sa portugalskom Ambasadom realizuju se 
Dani Lisabona i u okviru njih 15 filmova - igranih, studentskih, dokumentarnih. 
Tu je i festival španskih filmova posvećen građanskom ratu, a u drugoj polovini 
oktobra - festival nitratnog, kao i festival studentskih filmova. U novembru se 
predstavljaju izraelska i iranska kinematografija, možda i meksička, a tu je i 
festival posvećen, ove godine, igranim filmovima iz regiona. U decembru 
planirano je predstavljanje egipatskog filma. 