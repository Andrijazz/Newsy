> Izvor: matf
> Datum: 
> Rubrika: kultura
> Naslov: Šest vekova deli muziku koju je beogradska publika mogla da čuje u sredu, 5. 
> Članak:

oktobra, u Atrijumu Narodnog muzeja od muzike prethodnog dana. Utisak je bio 
nekako isti. U znaku hepeninga.
Duo "Commedia Nova", osnovan 1999. godine, koji čine Gabrijele-Gabi Bultman 
(Berlin) i Daniele Rucijer (Venecija), izvodio je Pesme Svete Hildegarde 
(1098-1179). "Izvoditi" je pravi termin, jer se ovaj duo ne zadržava samo na 
muziciranju. Zapravo, Gabi Bultman muzicira u belom (glas, srednjovekovni 
instrumenti, flaute, fidula, psalterion, tintinabulum) dok Danijele Rucijer 
"izvodi". On je "bruj" (kao kod Pavla Aksentijevića), svirač organistruma, 
đavo, u svemu crni antipod u ovom belo-crnom hepeningu. Naravno, gubitnik. Pred 
malobrojnom publikom u Atrijumu Narodnog muzeja prikazana je muzika Hildegarde 
iz Bingena (blizu Majnca), jedne izuzetne i svestrane žene 12. veka, koja je 
uspela da plasira svoju mnogostranost zahvaljujući zaštiti i podršci crkve, 
pape i svetog Bernara od Klervoa. Inače, zna se gde su završavale ovakve žene u 
to doba!
Bernar od Klervoa bio je jedan od inicijatora krstaških ratova, kao i osnivač 
viteza reda Templara, koji su, pored zaštite hodočasnika na putu u Jerusalim, 
već u 12. veku razvili savremeni bankarski sistem i obogatili se neverovatnom 
brzinom. Sveta Hildegard izabrala je pravog zaštitnika, što bi i danas bio 
odličan menadžerski postupak.
Dakle, kod Hildegard muzika ima nebesko značenje: to je poslednji odbljesak 
raja koji je ostao ljudima, tako da odslikava nebo na zemlji. Po tome, đavo ne 
zna da peva i zato uvek gubi u toj borbi. Gabi Bultman je izuzetan umetnik i 
posvećeni muzičar, sa anđeoskim, čistim i kultivisanim glasom, koja peva i 
svira (čak i u isto vrijeme, fidulu-vrstu srednjevekovne violine), mirno ali 
zaneseno.
Atmosferu hepeninga uneo je Danijele Rucijer, kao đavo koji igrom i grimasama 
iskušava Hildegard, ali ne pobeđuje, jer ne zna za muziku. Pantomimičar veoma 
izražajnog lica, igrač elegantih pokreta, a najpre šoumen, Rucijer je prekidao 
monotoniju u belom, bukom i besom.
Monotoniju izazvanu modalnim, starim crkvenim tonalitetima, namenjenim 
obrednom, liturgijskom činu, na određenom sakralnom mestu, u 12. veku. U 
Narodnom muzeju u Beogradu, sa zvucima saobraćaja i modernog urbanog velegrada 
izvan, bio je ovo, ipak, samo, BEMUS.