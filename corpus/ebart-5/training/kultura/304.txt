> Izvor: matf
> Datum: 
> Rubrika: kultura
> Naslov: DRUGI EKSPERTSKI SASTANAK MINISTARSTAVA KULTURE BALKANA U BEOGRADU
> Članak:


KRAJEM marta u Kopenhagenu biće potpisana Deklaracija o formiranju Saveta 
ministarstava kulture Balkana, za koju je pre nekoliko meseci pokrenuta 
inicijativa na ekspertskom sastanku predstavnika ovih ministarstava u Tirani. 
Ovo je najavljeno na konferenciji za novinare upriličenoj juče povodom 
održavanja drugog ekspertskog sastanka ministarstava kulture Balkana u 
beogradskom hotelu "Metropol".
Savet bi trebalo da bude mreža koja će povezivati politiku i kulturu, a članovi 
će biti najveći politički predstavnici iz oblasti kulture zemalja učesnica. 
Cilj Saveta je da na prostoru Balkana pomogne da se uspostavi duh dijaloga, 
mira i razumevanja, kao i da ova institucija pomogne onim balkanskim zemljama 
koje nisu članice da što pre uđu u Evropsku uniju. Na sastanku su učestvovali 
predstavnici ministarstava Srbije i Crne Gore, Albanije, Makedonije, Bosne i 
Hercegovine, Bugarske, Rumunije, Hrvatske, Grčke i Turske, članovi Nordijskog 
saveta ministara, kao i međunarodnih organizacija u Srbiji.
Balkan je jedno od retkih područja u svetu u kome postoji prirodna mešavina 
kultura i civilizacija, najdragocenijih vrednosti materijalnog i nematerijalnog 
kulturnog nasleđa, rekla je Ljiljana Šop, zamenik ministra kulture Srbije.
Savetnik ministra kulture Albanije Arben Kumbaro je istakao da je važno da dođe 
do međusobne saradnje ministarstava, jer je to najbolji način za integraciju u 
EU.