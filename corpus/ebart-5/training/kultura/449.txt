> Izvor: matf
> Datum: 
> Rubrika: kultura
> Naslov: PREKSINOĆ U BEOGRADU POSLE TEŠKE BOLESTI
> Članak:


Upravnik Muzeja SPC bio je jedan od najistaknutijih savremenih crkvenih 
intelektualaca

Preksinoć, posle kraće i teške bolesti, upokojio se dr Slobodan Mileusnić, 
upravnik Muzeja Srpske pravoslavne crkve u Beogradu. Po obrazovanju teolog i 
istoričar umetnosti, bio je jedan od najistaknutijih i najaktivnijih savremenih 
crkvenih intelektualaca i javnih delatnika.

Opelo povodom smrti dr Mileusnića služiće danas u 11.30 časova u hramu Svetog 
Nikolaja u Borči Njegova svetost patrijarh srpski Pavle, saopšteno je juče iz 
Informativne službe Srpske patrijaršije.

Mileusnić je rođen 1947. godine u Goveđem Polju kod Daruvara u zapadnoj 
Slavoniji, Bogosloviju Svetog Save je završio u Beogradu 1968. godine, a 
diplomu Bogoslovskog fakulteta SPC stekao je 1973.

Četiri godine kasnije je diplomirao na beogradskom Filozofskom fakultetu na 
katedri za Istoriju umetnosti, muzeološki smer. Na poslediplomskim studijama 
bio je u Nemačkoj, a magistarski rad na temu "Srpsko slikarstvo 17. i 18. veka 
u Slavoniji" odbranio je 1984. godine na Filozofskom fakultetu u Beogradu, gde 
je 2004. godine doktorirao tezom "Požeška mitropolija".

Svoj radni vek Slobodan Mileusnić je započeo 1975. godine u Srpskoj 
patrijaršiji. Radio je, pored ostalog, kao upravnik Patrijaršijske štamparije, 
bio je glavni i odgovorni urednik revije "Srpska pravoslavna crkva - njena 
prošlost i sadašnjost" (1985-1989) i glavni i odgovorni urednik lista 
"Pravoslavlje" (1989-1992), a više od decenije upravnik je Muzeja Srpske 
pravoslavne crkve u Beogradu. Bio je koordinator Saveta za obnovu hramova i 
kulturne baštine SPC i sekretar Svetog arhijerejskog sinoda, član Republičkog 
odbora za obnovu manastira Hilandara, član Upravnog odbora Narodnog muzeja u 
Beogradu, član Glavnog odbora Matice srpske u Novom Sadu, odnosno Galerije 
Matice srpske i Kulturno-prosvetne zajednice Srbije. Učestvovao je na 
mnogobrojnim stručnim skupovima u svetu gde je na zapažen način predstavljao 
srpsku pravoslavnu duhovnu i kulturnu baštinu.

Dobitnik je više priznanja iz oblasti zaštite crkveno-umetničkog nasleđa, 
muzeologije i angažovanja u oblasti kulture a autor je i 15 knjiga, među kojima 
su "Sveti Srbi", "Vodič kroz manastire u Srbiji", "Srednjovekovni manastiri 
Srbije"...