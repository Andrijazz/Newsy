> Izvor: matf
> Datum: 
> Rubrika: kultura
> Naslov: To što je MTV prošlog meseca obavestila svoju publiku kako je organista Džimi 
> Članak:

Smit umro u snu, tokom popodnevne dremke ispred televizora u svojoj kući u 
Arizoni, već samo po sebi govori da se ne radi o tipičnom džez muzičaru. Jer, 
Džimi Smit je bio jedan od najvećih reformatora džeza, čovek čijem je uticaju 
malo ko uspeo da izbegne u poslednjih pedesetak godina i koji je bukvalno sam 
krajem pedesetih i tokom šezdesetih promenio ne samo sliku savremene džez 
muzike, već i bluza, soula, fanka, roka, pa kasnije i hip-hopa. Pa ipak, 
njegovo ime jedva da je uzgred pomenuto u dugometražnoj TV seriji Kena Bernsa 
"Džez"! Zašto?
Iz razloga što mnogi džez kritičari i dan danas smatraju kako instrument na 
kojem je Smit izvršio malu revoluciju nema šta da traži u džezu, svako iz 
starije generacije će vam potvrditi da su muzičari koji su svirali orgulje u 
džezu oduvek smatrani nekom vrstom pastorčadi unutar džez porodice. A pogotovo 
ako su uspešno spajali aktuelne muzičke žanrove, kao što je bio slučaj sa 
Smitom i njegovom eksplozivnom fuzijom R&B, bluza i gospel zvuka. Smit je sve 
to uradio na 200 kg teškim Hemond B3 električnim orguljama, instrumentu koji je 
osmislio izvesni sajdžija u vreme velike ekonomske krize u SAD kada je trebalo 
pronaći zamenu za skupe orgulje po crkvama. "Kada sam prvi put čuo Džimija 
Smita umalo nisam doživeo srčani udar. Nisam znao šta je to - voz, uragan ili 
neka slična nadolazeća opasnost", izjavio je nedavno veteran među 
saksofonistima Lu Donaldson.
To što je Donaldson tako slikovito opisao bio je Smitov prepoznatljivi "zvučni 
zid" koji je mogao u trenutku da oduva sve druge instrumente sa scene. Publika 
je to obožavala i Smit je praktično već posle prvog albuma objavljenog 1956. za 
Blue Note postao velika zvezda. U narednih sedam godina on će za ovu etiketu 
napraviti neke od najznačajnijih snimaka u istoriji ove muzike i zauvek 
promeniti sliku savremene muzike. Zvuči prosto neverovatno, ali Smit nije bio 
niti prvi popularni muzičar koji je svirao Hemond B3, niti je on taj koji je 
uveo ovaj instrument u džez. Ali, tek sa njegovom pojavom, a definitivno sa 
nastupom na Njuport džez festivalu 1957. godine Džimi Smit i Hemond B3 postaju 
velika stvar u džezu. Svirajući istovremeno solo deonice i bas linije, on je 
ovaj neobični instrument pretvorio u pravi mali orkestar. U stvari, Hemond B3 
je i bio prototip prvog sintisajzera. Svi muzičari se uglavnom slažu da je to 
instrument kojim je najteže ovladati, da iziskuje izuzetne fizičke napore i 
veštinu bubnjara, klaviriste, gitariste i duvača zajedno! Nema sumnje da je 
Džimi Smit te veštine objedinio kao niko dosad.
Ostaće zauvek tajna kada je ovaj genijalni muzičar stvarno rođen - 8. decembra 
1925, kako stoji u nekim dokumentima, ili 1928, kako je tvrdila njegova 
familija. U svakom slučaju, Džimijevi roditelji su bili muzičari, a on je još 
kao dete počeo da nastupa sa ocem u duetu, svirajući klavir. Kasnije je i 
studirao taj instrument, ali će sve to postati prošlost posle jednog susreta u 
Atlantik Stiju, početkom pedesetih godina, kada će u klubu upoznati Divljeg 
Bila Dejvisa. Dejvis je zabavljao goste ludačkim bravurama na Hemond B3, što je 
Smita ostvarilo bez daha. Fasciniran onim što je čuo, počeo je da se druži sa 
Dejvisom i ubrzo ga je ovaj nagovorio da kupi instrument i počne ozbiljno da 
vežba. Godinu dana kasnije Smit je bio spreman da pokaže publici šta je naučio.
Smit je mogao da svira sve bez obzira na žanr. Obično u triju sa gitarom i 
bubnjem, oblikovao bi svoja sola prema duvačkim linijama, a ne klavirskim. 
Njegov revulucionarni uticaj na muziku je bio takav da su ga mnogi doživljavali 
kao Čarlija Parkera na orguljama. U svega nekoliko godina, zahvaljujući samo 
njemu, Hemond B3 je od opskurnog instrumenta postao hit. To "ludilo" je trajalo 
do sedamdesetih, kada su sintisajzeri i disko muzika definitivno ostavili bez 
posla na stotine Smitovih imitatora. Iako je vreme svetske slave ostalo iza 
njega, Smit je nastavio da pravi muziku koja je konstantno plenila pažnju. 
Poslednji album, gotovo proročanski naslovljen "Legač", na kojem je u društvu 
sa svojim učenikom Džoi de Frančeskom, objavljen je nedelju dana posle njegove 
smrti. "Smit je bio jedan od najvećih muzičara našeg vremena, a njegova muzika 
nešto najrevolucionarnije što sam ikada čuo", prokomentarisao je De Frančesko 
smrt svog mentora.
jazzdanashotmail.com