> Izvor: matf
> Datum: 
> Rubrika: kultura
> Naslov: Intervju Lazar Ristovski
> Članak:


U romanu se ne stidim da otkrijem perverzne strane moje ličnosti, ne bojim se 
da se napijam do besvesti - kaže glumac Laza Ristovski, autor knjige "Kako sam 
dobio Oskara"

 Svima je poznato da je Lazar Ristovski uspešan i glumac, i producent 
(producentska kuća "Zilion"), i scenarista, ali je, čini se, manje poznato da 
je i pisac. Njegov roman "Kako sam dobio Oskara" (izdavač "Narodna knjiga") 
zaista je privukao pažnju čitalačke publike na nedavno završenom Sajmu knjiga u 
Beogradu. 

Reč je o duhovitoj i intrigirajućoj priči u kojoj se mešaju stvarnost i 
fikcija, a u kojoj se govori o svojevrsnoj Lazarevoj avanturi u Holivudu. 
Tačnije, delo preispituje američki san poredeći ga, u izvesnom smislu, sa našim 
današnjim životom. Pomenimo i podatak da je to njegovo drugo spisateljsko delo 
jer, prisetimo se, prvo je bilo roman "Belo odelo". 
Govoreći za "Blic" o knjizi "Kako sam dobio Oskara", Ristovski kaže da sve što 
jedan umetnik uradi nosi sa sobom rizik da bude vrednovano kao autobiografsko i 
lično.
"Mislim da je čak neizbežno izbeći tu vrstu pitanja, kao što i sam odgovor mora 
uvek, manje ili više, zavisno od hrabrosti autora biti potvrdan. Sve ono što bi 
čitalac voleo da mu se dogodi u životu, a to mu se ne događa iz raznih razloga, 
ja kao autor preuzimam na sebe. Meni se u romanu događaju stvari o kojima 
čitalac samo sanja, u koje ne sme da se upusti jer nije dovoljno hrabar ili 
dovoljno spreman da prizna. U romanu 'Kako sam dobio Oskara' ne stidim se da 
otkrijem perverzne strane moje ličnosti, ne bojim se da se napijam do besvesti, 
ne plašim se da filozofiram na temu života i smrti. Mnogi bi to možda voleli da 
urade u životu. Priču sam stavio u formu sna da bih ipak podario realnu 
mogućnost onim stvarima za koje će svi misliti da mi se možda nisu desile."
-"Oskara" ste, dakle, dobili u nekoj vrsti sna. Volite li da sanjarite ili 
možda bežite od realnosti?
- Što se "Oskara" tiče, on je san svakog filmskog stvaraoca, ma koliko on to 
pokušavao da predstavi drugačije. To je vrh. Ja težim vrhu. To mi je motiv za 
napredovanjem i usavršavanjem. Neki dostižu svoje zvezdane trenutke rušeći, 
razgrađujući ili se trudeći da omalovaže ono što je neko napravio. To su dva 
principa u životu i oba ta principa funkcionišu. Šta su neostvareni filmski 
kritičari, cinični i maliciozni kolumnisti, kritizeri kojih ima u svakoj 
oblasti života. Oni su nepotvrđeni umetnici. To je realnost. U snu je mnogo 
lepše. Tamo se dobijaju i "Oskari".
-Otkud poriv i potreba da napišete knjigu o svom snu?
- Ta forma je potreba da se kaže istina. Da sam sve ovo rekao u romanu koji bi 
bio sled realističkih događaja, otišao bih u sferu vulgarnog, a to nisam hteo. 
Dakle, to što piše u knjizi može biti istina, ali je ona morala biti izrečena u 
vidu sna da bi bila prihvatljiva. Koji bi čitalac, inače, poverovao da se 
glavnom junaku, tj. meni, sve te stvari koje se događaju mogu desiti stvarno? A 
mnoge od njih su mi se desile, ma koliko vama to izgledalo nemoguće. Da čitaoci 
ne bi pogrešno protumačili moju knjigu, ona nije nikakva autobiografija. Ona je 
celovito književno delo. Ne bojim se da i čitaoci i kritika u vrednovanju mog 
romana koriste najoštrije kriterijume.
-Ko danas (realno) dobija "Oskara"? Ima li nekih finansijsko- političkih 
pozadina u toj priči?
- Mogu da kažem da način na koji se "Oskari" dele možda nije najpravičniji, ali 
onaj ko već konkuriše pristaje na ta poznata pravila igre i mora biti spreman 
da u dodeli "Oskara" učestvuje i politika, i geografski položaj, i 
nacionalnost, i seksualna sklonost autora odakle film dolazi. Ali to je samo 
jedna velika igra, koja je inspiracija mnogima.
nVaš roman ima odlike scenarija za film. Hoće li prerasti u film?
- Zanimljiva je činjenica da je ova priča bila pre deset godina osnova za moj 
scenario, ali da se igrom slučaja ona pretočila u roman. Sada kada sam napisao 
roman, javili su se interesenti sa onog istog mesta u kome se radnja priče 
događa, a to je Holivud; te se interesuju za scenario. Sledeće leto je vreme 
kada će se ovaj film izgleda najzad snimiti.
-Ako jednog dana realno dobijete "Oskara", šta bi to moglo promeniti u vašem 
životu?
- Pa ja sam ga već dobio. Je l' da da se nisam ništa promenio?