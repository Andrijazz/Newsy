> Izvor: matf
> Datum: 
> Rubrika: kultura
> Naslov: POSLE BRANKE KATIĆ I GLUMAC SAJMON LINDON POVREĐEN NA SNIMANJU FILMA "CIVILNI 
> Članak:

ŽIVOT"

Britanski glumac Sajmon Lindon, u sceni "Civilnog života", kada je trčao za 
tramvajem, zadobio ozbiljnu povredu. O zameni glumca ili drugim rešenjima, 
najverovatnije odlučuje evropsko osiguranje. Maler za malerom na snimanju za 
filmadžije nagoveštava uspešan projekat 

PRVO je Branki Katić reflektor pao na glavu, a juče je na snimanju "Civilnog 
života" Miloša Radovića, trčeći za tramvajem, ozbiljnu povredu zadobio i 
britanski glumac Sajmon Lindon.
Branka se, na sreću, brzo oporavila i nastavila da igra svoju rolu, dok će 
njenom filmskom partneru, koji u filmu igra američkog pilota, po proceni 
lekara, za oporavak biti potrebno najmanje tri nedelje. Naime, glumac sa 
Ostrva, koji se inače aktivno bavi sportom, povredio je oba butna mišića dok je 
snimao svoju scenu, pa je nastavak snimanja filma, čija je priča da podsetimo, 
dobila prvu nagradu za scenario na konkursu "Evroimaža", a nedavno i podršku na 
konkursu srpskog ministarstva kulture, doveden u pitanje.
Tumač glavnog muškog lika, lucidni Srbin koji rumunskom raketom sa terase ruši 
"avaks" i jedan od producenata ovog ostvarenja, koji je zasada "čitav" - Lazar 
Ristovski, za "Novosti" kaže:
- Taman smo zalečili Branku, kojoj se povreda i dalje vidi, ali smo je, naravno 
u scenama kamuflirali, kad nam se i ovo desilo. Imamo samo još nekoliko scena, 
koje možemo da snimimo bez Lindona, a onda ćemo morati da napravimo pauzu od 
dve ili tri nedelje.
Kako, nam je objasnio Ristovski, najverovatnije da će "slučaj" nastavka 
snimanja "Civilnog života" preuzeti evropsko osiguranje filma - što bi moglo da 
znači i zamenu glumca ili već neko drugo rešenje.
Mada su svi u ekipi, od reditelja do glumaca zabrinuti za sudbinu ovog 
projekta, kada se dešava maler za malerom na snimanju, kako je verovanje među 
filmadžijama, to samo nagoveštava da će film biti pun pogodak.