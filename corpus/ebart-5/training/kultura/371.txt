> Izvor: matf
> Datum: 
> Rubrika: kultura
> Naslov: MLADEN MARKOV: SEĆANjA NA MILANA KAŠANINA
> Članak:


Dolazeći u Hilandarsku skoro jedanput nedeljno u poslednje dve 
godine njegovog života, shvatio sam da posetiti ovog pisca znači primaći se 
istini jer je on čovek kao terazije pravde
Odakle početi kad zastrašujuće deluje belina hartije kao daleki letnji horizont 
velike ravnice sa čestim fatamorganama. Odakle kad je u tih osam knjiga sabijen 
zadivljujuće veliki život i umni rad čoveka po svemu drugačijeg, kakvog srpska 
književnost nije imala, a bolje bi bilo, i potrebnije reći, skrajnutog, duhovno 
zabranjenog za dugi niz vladavine onih koji su ga mrzeli na štetu nacije.
 
Ime Milan Kašanin video sam još 1945. godine kad su me na taljigama jedne zore, 
pre svanuća, poneli u Pančevo na školovanje. U pletenoj kotarici sa hranom za 
kost, našle su mesto i četiri knjige koje sam posedovao i jedine pročitao do 
jedanaeste godine. Poduža povest o dospeću knjiga u selo koje ne postoji na 
mapi, a i Nemci su ga '41. dugo tražili gacajući kroz blato i preko pištalina, 
ovom prilikom je izostavljena. Milan Kašanin: Spaljene zastave. Evo je i danas 
tu, pored mene. Požutele stranice kao listovi duvana. Trošno kao naš život. 
Knjige, moji vršnjaci. Ukoričio sam ih posebno: Žil Vern: Otkrovenje sveta, 
Kipling: Knjiga o džungli i H. Sjenkjevič: Ognjem i mačem.
Na belini njihovih stranica izraženo mišljenje. U Pančevo sam stigao već 
zaražen čitanjem. Kasnije su došle druge vrste iste bolesti i izazvale nova 
uzbuđenja i nove zabune. Ali o tom već poznatom liku naslonjenom na izlog 
knjižare, bačenog zatim u talase novih putovanja, drugom prilikom.

I eto, negde blizu pola veka posle te noćne vožnje do Pančeva, gde je započelo 
školovanje, posle knjiga koje sam i sam napisao i objavio, stojim pred tim 
čovekom, Milanom Kašaninom, kome je tada bilo nešto više od deset godina nego 
meni sada dok pišem ove redove. Hoću li se opredeliti za sadašnju ili ondašnju 
zbrku za razliku od onog dečaka koga su kroz jutarnju maglu nosili na škole u 
Pančevo; da li je to onaj isti lik koji je osamdesetih godina prošlog veka 
stajao pred Milanom Kašaninom. Svejedno. Nedefinisani je znao sa kim razgovara. 
Takav, sav od različitih doba, bio je veoma iznenađen. Otkuda poziv? Obojica 
smo, rekao je Kašanin, ravničari. Ne bi bilo loše da porazgovaramo. Ja 
Baranjac, vi Banaćanin.
Ovaj, sad već treći dečak sa onih taljiga, ovaj koji piše, već drugačije misli 
jer je pročitao sve njegove knjige. Posebno Srpsku književnost u srednjem veku.
 
Stajao sam i gledao ga. Za mene je već bio čuven. Kao Andrić. Kao Crnjanski. 
Kao Krleža. Ležao je na onižem krevetu podbočen jastucima, miran. Strog. Nekako 
ne razaznajem da li je ta mršava glava oštro istaknutih čeonih kostiju, upalih 
očiju i gotovo nepomična, glava živog čoveka ili je to ona druga, sa njegove 
desne strane, drvena, za koju kasnije reče da je rad Riste Stijovića. 
Orahovina, reče. Koja glava govori?
Soba je bila polumračna, slučaj susreta izvanredan tako da je meni delovalo to 
vrelo leto nekako nadrealno. On me je pitao o Banatu, ja njega o Baranji. 
Govorili smo o rekama i poljima i za sve vreme osećao sam da naslućuje moje 
snebivanje. Brzo sam shvatio da poseduje veliki, urođeni dar koji se zove 
intuicija. Bio je jedan od onih koji imaju moć da razaznaju svet oko sebe i po 
mirisu. Takav nije omiljen od većine. Skupim dovoljno snage da mu ispričam kako 
je na taljigama putovala njegova knjiga od Samoša do Pančeva a zatim i kroz niz 
seoba jednog beogradskog samca.
To nas približi. Pomenusmo i zajedničke poznanike. A onda se otvoriše vrata i u 
sobu uđe omalena mršava starica.
Ljalja, obratio joj se on, to je onaj čovek koga sam pozvao.
Mršava žena. Kao vejka. Nečujno je hodala i ćutke spuštala šoljice za čaj na 
omanji stočić. Tek tada sam je bolje pogledao. Starost je smežurala nekadašnju 
lepotu. Onaj ko ume da gleda, može da nasluti blistavu prošlost. Prošaputah u 
sebi ime Ljalja i odmah dodajem: Ruskinja. A pred očima su mi njegovi redovi iz 
knjige Slučajna otkrića gde kaže da je rođen na selu i među seljacima, a nikad 
nije mario sela; voleo je uvek gradove; i, odrastao u nemaštini, stideo se 
siromaštva i divio se bogatim. Dostojevski, kažem. On ćuti.
Gledam ga i razmišljam može li starost da izmeni stavove, izgled, fizionomiju. 
Lice je kameno, svaka bora je usečena. E, jedino su oči tople i blage. Ostalo 
je nepomično i tvrdo. A napisao je u Neverstvu: "... ne mogu i ne umem da živim 
sumoran".
Bio je sumoran. Možda se nije predavao, možda se otimao.
To je, odavno znam, čovek koji je ponikao u siromaštvu. To je onaj isti koji je 
već u detinjstvu rekao: Ja idem u Frajbrug-im-Brajstau! Ja ću studirati 
estetiku!" To je, dakle, taj koga sam davno već smatrao jednim iz redova naših 
vrhunskih stilista. Kako je uspeo da se toliko visoko uzdigne? Kako je došlo do 
toga da napiše tomove zgusnutih istina, nesvakodnevnih rečenica; kako ih je 
iščupao iz utrobe prirode i osvetlio? Nije li to jedan od onih retkih 
pojedinaca kakvog ovaj narod iznedri u svaka dva veka?
Sećao se matere Koja nije znala čitati i pisati, ali je umela da izmišlja pesme 
i noseći me na rukama, pevala. Dok bi pevala, nije bilo na svetu nikog sem nje 
i mene, njene sreće što je sa mnom i moje što sam s njom.
To dete je ovaj starac. Pomešana su moja sećanja na njega živog i ovog drugog, 
isto živog, ali u knjigama, i ja ih, ponesen njegovim delom, ne razdvajam. Ovog 
je kao i druge značajne nosala nepismena mati. Gotovo sve naše velikane rađale 
su nepismene žene. Jer l' to neka simbolika ili osuđenost na uvek nove početke? 
On je prvi put video da je siromašan kad ga je siromaštvo zabolelo jer nije 
mogao da uči klavir. A nijedan predmet u gimnaziji nije voleo kao muziku.
Prevarim se i pomislim da je odbojan, hladan. Tvrd. Možda zbog isklesanog lika. 
Kamen. Docnije sam ustanovio da je to maska. Pomirio sam se sa tim da likovi 
pravednih sudija moraju biti ozbiljni. Dolazeći u Hilandarsku skoro jedanput 
nedeljno u poslednje dve godine njegovog života, shvatio sam da posetiti ovog 
pisca znači primaći se istini jer je on čovek kao terazije pravde. Bio sam u to 
uveren još onda kad sam čitao njegove eseje o srpskim piscima i kritičarima. 
Njegova rečenica koja opisuje osećanja Srba pod vlašću K und K uvod je u dramu 
Prečanskih Srba. ... Mi ne bismo poraz preboleli; bez Srbije, mi ne bismo mogli 
da živimo... kaže rečenicu koja zaslužuje posebnu pažnju stoga što docnije 
nastaju izvesni nesporazumi o Centralnim i periferijskim Srbima, opaska koju i 
Dučić u pesmi Ave Serbia spočitava onima što uzimaju vrhunska nacionalna prava. 
I ne predstavlja mali kamen srpsko-srpskog spoticanja, a istorijski neprestano 
gurano pod tepih.

Kad god ispružim ruku da napišem nešto o njemu, trgnem se. Kako ću kad mu je 
pogled tako strog? Možda i jeste ali on ipak iskazuje mogućnost pregovora što 
zaobljuju oštricu zakona. Nikad ga u toku dvogodišnjeg poznanstva i posećivanja 
nisam video osmehnutog, mada jesam ironičnog. On kaže, na primer, stih iz pesme 
Filipa Višnjića Tu knezovi nisu radi kavzi / al' je rada sirotinja raja. 
Zaćuti. A kad ne dobije odgovor, izgovara ono što sam već pročitao. To je 
koješta. Ustanak su podigli knezovi, a ne raja.
Samo nekoliko rečenica opisa sahrane Mateje Nenadovića, dovoljno mi je da vidim 
koliko smo izgubili od dostojanstva spuštajući se do kuknjave. Smrt je 
dostojanstvena. Mora se uvažavati a ne busati u prsa. Na primer, ta pomenuta 
sahrana. Danas se na sahranama čak i aplaudira, a kakva je to tišina bila kad 
su sahranjivali protu Mateju! Samo povremeno frktanje konja i muk.
Kažem kako sam čitajući taj deo bio naježen isto kao prilikom dolaska dželata u 
Travnik pri smeni vezira. Kod imena Andrića, stiska usne. Čini mi se da ga ne 
uvažava. Prećutkuje pisca koga ja često pominjem i kaže, nošen svojom 
prvobitnom mišlju, da je svakako tek posle i za vreme Vuka, narodni pesnik 
pevao, na primer, sa zavišću, Šećer iju i rakiju piju. Možete misliti koja 
naslada. Uzvikuje ironično. Još su se Nemanjići hranili smuđem i štukom iz 
Dunava.
Nije voleo sirotinju ni sirotinjsku psihologiju. Sav je bio u kućama Nemanjića.
Da li je to isti čovek koji je kao mladić prvi put pio vino u Parizu Haut 
Sarternes, onaj iz Pariza na Bulevaru Sen Žermen? Gledam čas njega podbočenog 
jastukom i ovu tihu omalenu staricu koja ćutke lebdi između nas vešto se 
provlačeći između stolova. Prisećajući se minulog vremena on je u Vinjeti 
rekao: plemenitijeg vina sam otad pio, ali dražeg nisam.
Bio je iskren i odvažan. Nije se stideo da prizna bol i objavi ljubav. Lako 
prelazi sa teme na temu. Kod njega je tu, pred očima, Filip Višnjić. Zanosi ga 
Branko Radičević. Vrhunski tumači i Kandinskog kad govori o epohi apstraktnog 
slikarstva. Matis, Pikaso, Brak. Primećujem neprestano da nas, Srbe, poredi i 
žali što smo toliko zaostali za svetom. Iz njega izvire znanje. Odakle? Kako je 
to moglo? On govori pet jezika i pita se, na primer: Kako se može zapamtiti i 
podatak da je moskovski kolekcionar Ščukin prvi u Evropi načinio zbirku 
savremenih francuskih slikara i pozvao Vijara da mu dekoriše kuću. Farukov 
izaslanik doputuje u Pariz sa dva kofera puna novca a njega knez Pavle pošalje 
sa novcem koji može stati u buđelar levog unutrašnjeg džepa na sakou. Procenite 
šta je on kupio za muzej kneza Pavla a šta Farukov izaslanik. Može se i danas 
proveriti u Narodnom muzeju.

Ovaj čovek je spasao i u Beograd iz Topole doneo sve pukovske zastave iz Prvog 
svetskog rata, zakopao ih i posle Drugog svetskog rata predao muzeju. O 
spasavanju Miroslavljevog jevanđelja neće da govori. Oglasili su ga 
kolaboracionistom zbog čega je teško živeo. Nisu mu nikad priznali veličinu i 
značaj, a sad se tek vidi, posle ovih osam knjiga, da su, prećutkujući ga, 
neizmerno oštetili generacije Srba, isto kao i sa delom Slobodana Jovanovića, 
Grigorija Božovića, Dragiše Vasića i drugih.
Odlučujem da ponovo sve pročitam. Ne znam od čega pre da počnem. Za početak 
Srpska književnost u srednjem veku. Nisam jedini koji smatra da se ovakva 
knjiga u naciji, pa čak i u brojnijoj od naše, pojavljuje jedanput u pola veka. 
Poznavao sam bar dvojicu koji su, proučavajući ovu knjigu, napisali novu i 
postali akademici.

Sada, dok iznova čitam ovo što je napisao, javljaju mi se zbrkane misli kako je 
Milan Kašanin sav u pojedinostima, ali istovremeno i od komada. Kao savršen 
mozaik. I pričica je i roman.
Govorio je kako su bili siromašni, u Baranji. Ni kuću nisu imali. Uverava se da 
sam jedan od retkih koji znaju šta znači živeti u selu a nemati kuću. Dugo 
razgovaramo o kućama od naboja, ćerpiča i načinima kako se grade. Poznavao je i 
taj način gradnje. I dok je govorio, primetio sam da isto tako i piše. Kao i 
Crnjanski kome se i u govornom jeziku mogu primetiti one njegove čuvene zapete. 
Kašanin je uvek odlučan. Uvek nađe meru. Nema nejasnoća.

Staklene čaše koje postavlja Ljalja, primećujem glasno, sa dve strane imaju 
prilepljen srebrni grb. Da, kaže on. To govori sfinga. A gleda me ispitivački. 
Prosto me nateruje da ga nešto pitam o Karađorđevićima. Da li je knez Pavle 
često dolazio u Muzej. Jeste, kaže. Kako? Peške. Iznenađen je mojim licem 
oblivenim nevericom. A onda, odjednom, prvi put gnevno: - Čitam u novinama 
gadosti o kraljevskoj porodici. Pa, to je strašno!

Voleo je da sluša više o svojim proznim delima nego o ogledima i mislima. Možda 
zbog toga što je znao da je na tom polju neprikosnoven? Kažem posle pročitane 
knjige U senci slave da bi ga mogli svrstati i u socijalnog pisca. Neće. 
Odbija. Ne voli ništa što ga kao pisca sa te strane osvetljava, kao da postoji 
umetnost radi umetnosti. Okrećem razgovor na esej Između orla i vuka. A, to je 
nešto drugo, u tome je žumance naših opredeljenja. Nerado i o tome govori stoga 
što je, pretpostavljam, taj esej izazvao podele, a on je to najmanje želeo 
Srbima. Ponavljao je da se čudi kako je mogla da se ne shvati očigledna istina: 
Karadžić je minimizirao Radičevića. Uostalom, to je sve napisao u eseju Između 
orla i vuka. Kašanin se čudi zašto se ne govori o karakterima kad se govori o 
piscima. Branko Radičević nije bio mudar, ali je bio nešto drugo: bio je čestit.
U našem narodu, sklonom da preterano hvali sve prošlo i mrtvo a kudi i vreba da 
zaskoči život koje se ne slaže sa masovnim mišljenjem, Kašanin je smogao snage 
da napiše u tom eseju: "...Zanavek nerazdvojni u književnosti, njih dvojica će 
se zauvek razdvojiti životom i smrću - onih dana kad je Karadžić s porodicom 
letovao u prekrasnoj banji Badenu, Branko Radičević je ležao u bolnici, 
osamljen između tri hiljade bolesnika i osuđen od sudbine i okoline da umre u 
špitalju. Ali, i smrtno žalostan i ćutljiv, trudio se da bude onakav kakvim su 
ga još u temišvarskoj gimnaziji sigurno učili..."
Žestoko je bio napadan zbog tog eseja. U Srba još vlada linija takozvanih 
rodoljuba preobučenih, za trenutnu upotrebu, u odeću nacionalpatriotizma.

To je bilo onda, oko dve godine pred Kašaninov odlazak sa ovog sveta. Pravim 
luk sa današnjicom i iščitavam predgovor Miroslava Egerića knjizi Sudbina i 
ljudi u ovom reprezentativnom izdanju. Egerić kod Kašanina vidi aristokratizam. 
"... I to je, može se reći centralni prigovor aristokratizmu u kritičnom 
suđenju Milana Kašanina." A šta bi Egerić hteo? Narodnjaštvo? Već davno je 
poznato da umetnost ne trpi demokratiju. Bavljenje umetnošću je prirodni dar 
odabranih i konzumiranje privilegije obrazovanih. 
- Nastaviće se -