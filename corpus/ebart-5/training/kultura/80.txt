> Izvor: matf
> Datum: 
> Rubrika: kultura
> Naslov: knjiga
> Članak:


Vesna Trijić

Uglješa Rajčević: "Priče sa Savinca", Itaka, 2003.

Junaci ovih pripovedaka nisu upečatljive individualnosti. Njihovi karakteri 
postoje samo u (sličnim) naznakama: oni su usamljeni ljudi, skloni 
razmišljanju, idealisti koji su zapanjeni odsustvom oficirskog morala i 
pogubnošću (i učestalošću) savezničkih bombardovanja. Sa druge strane, iako 
skoro svaka pripovetka obuhvata period od bar pedesetak godina (od četrdesetih 
prošlog veka do danas, što je i period autorovog života), pripovedača ne 
interesuju intimni detalji tih sudbina: detinjstvo bez (zarobljenog, uhapšenog 
ili ubijenog) oca i neoboriv autoritet samohrane majke samo su tipični momenti 
jednog vremena i (edipovska) motivacija usamljenosti junaka. Privatni događaj 
postaje bitan samo ako je oličenje ("Cigančica Jana", "Silom travar") ili 
posledica ("Saga o čoveku koji je zasuzio na svom grobu", "Hobi") društveno-
političkih kretanja. Zamišljajući ih samo kao oznake jednog istorijskog doba, 
autoru nije ni bio cilj njihova karakterizacija ili psihološko produbljivanje. 
Zato i jednostavan kalup za "negativce" (udbaši su neotesani, podmukli, skloni 
sitnoj krađi, ali i zločinu) nije umetnički banalan, već crnohumoran i 
karikaturalan.
Privrženost realističkom narativnom postupku i raspoređivanje pripovedaka prema 
hronologiji njihovih radnji, daju zbirci memoarsku upečatljivost. Autor je 
svedok i tumač društveno-istorijskih procesa koji vraća književnosti njenu 
idealističku funkciju opominjućeg i upozoravajućeg "zapisivanja za sva 
vremena". Zato se i sudbine junaka često razrešavaju "božanskom intervencijom", 
s tim da ovde ulogu deus edž machina imaju umetnički antikviteti (fotoaparat, 
starinski sat, arhivski snimci), kao jedini pouzdani svedoci epohe. 
Neškolovanost autorovog ukusa osudila je ovu prozu na stilske omaške, ali i na 
krupne tehničke greške (nekontrolisana razuđenost fabule, približavanje 
pripovetke člancima iz novinske rubrike "Pisma čitalaca"). Međutim, povratak 
idealu naratora kao mudrog posmatrača za koga je događaj pokretačka snaga 
pripovetke, prijatno je osveženje u poplavi modernih pisaca koji često samo 
besciljno fantaziraju.