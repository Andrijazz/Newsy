> Izvor: matf
> Datum: 
> Rubrika: kultura
> Naslov: Manifestacijom "Buđenje" u Subotici obeleženo proleće
> Članak:


U galeriji subotičke Biblioteke u petak je otvorena likovna izložba "PiO3" na 
kojoj su predstavljena dela subotičkih slikara mlađe i srednje generacije - 
Laure Peić, Nevene Grković, Edite Kadirić, Zvonka Sarića, Roberta Tilija, Bele 
Đulaija i Mileta Tasića. Izložba je organizovana u čast dolaska proleća, a 
čitava manifestacija pod nazivom "Buđenje" podrazumevala je više performansa i 
kulturnih događanja u gradu tokom proteklog vikenda. Izložbu je otvorio 
književnik Sreten Ugričić, koji je dao visoku ocenu koceptu izložbe, ali i 
umetničkim i uopšte kulturnim tendencijama u Subotici.
"Subotica je grad u kojem se razna vremena i različite tendencije neprestano 
prepliću i postoje istovremeno, u kojem se susreću vreme secesije i vreme 
modernih izraza", rekao je Ugručić na otvaranju, ocenjujući da iza toga stoji 
duhovna klima koja je u stvari zatvorila čitav jedan krug. "Jedna od značajnih 
osobenosti izloženih radova jeste stavljanje akcenta na formu, ali ova 
ekstremna formalizacija samo naizgled ne znači dovoljno. Jer, često nešto što 
je naizgled čista forma i ekstravagantnost može biti mnogo značajnije od 
preslikane realnosti".
U okviru manifestacije "Buđenje", održan je kocert subotičkog etno sastava 
"Iskon", a izvedena je i predstava "Divlja devojko", udruženja Rusina "Forgov". 
U kaf-galeriji "Yu Fest" svoj nastup imala je mlada subotička grupa "Čipka" i 
muzički sastav "Gran mer ponše" iz Francuske. Ovaj prostor je takođe iskorišćen 
za još jednu izložbu, ovog puta mladih slikara iz Francuske i Subotice - Maje 
Rakočević, Emila Kadirića, Denisa Lekoka i drugih, a predstavile su se i 
muzičke grupe "O la la" iz Avinjona i "Zoricin pupoljak" iz Subotice.