> Izvor: matf
> Datum: 
> Rubrika: kultura
> Naslov: DRUGO MEĐUNARODNO BIJENALE FOTOGRAFIJA U BREŠI
> Članak:


Više od 1000 radova izloženo ne samo u galerijama, već i u vinotekama, 
prodavnicama, buticima. Antologijska postavka Luisa Gonzalesa Palme o tradiciji 
i kulturi Maja. Među majstorima fotografije i Marina Abramović

U ITALIJANSKOM gradu Breša otvoreno je drugo Međunarodno bijenale fotografije. 
Veoma zanimljiva i po mnogo čemu jedinstvena smotra okupila je čak 250 autora 
koji će u okviru 28 samostalnih i grupnih izložbi prikazati više od hiljadu 
radova. Ceo grad je u znaku fotografije, sve do 5. septembra, a umetnički duh 
useliće se i na sasvim neuobičajena mesta poput vinoteka, prodavnica i butika...
Najvažniji događaji održavaće se u Gradskom muzeju koji se nalazi u neposrednoj 
blizini prelepog manastira Santa Đulija: tu će biti prikazana antologijska 
postavka Gvatemalca Luisa Gonzalesa Palme, koji je načinio živopisan omaž 
tradiciji i kulturi misterioznog plemena Maja, kao i dela Lusiena Hervea. Deo 
prostora biće rezervisan i za stotinak fotogravura časopisa "Camera Njork". Reč 
je o retkom snimcima štampanim na specijalnoj japanskoj hartiji i potom ručno 
lepljenim na stranama ovog magazina, koji je 1903. godine osnovao Alfred 
Stieligc. Časopis je imao 49 brojeva, izlazio je do 1917. godine u ograničenom 
tiražu. Dela su ovde potpisivali i objavljivali majstori fotografije poput Pola 
Stranda i Edvarda Stečena, strasnog pobornika Foto Sešna, čuvenog pokreta s 
početka 20. veka, koji je stvorio i galeriju 291, gde su, za to vreme smelo, 
izlagane fotografije i slike Sezana, Matisa, Pikasa...
Oni su vodili bitku za mesto fotografije u umetnosti, ali danas se to 
podrazumeva, pa tako slavna stvaraoci poput Roberta Gligorova, naše Marine 
Abramović i Marka Morija, čiji će se radovi naći na izložbi "Kontempor'art" 
posvećenoj fotografiji devedesetih, nemaju dovoljno termina u godini da izađu u 
susret svim muzejima i galerijama širom sveta, zainteresovanim za 
predstavljanje njihovog stvaralaštva.
Iz prebogatog programa bijenala izdvajaju se i samostalne izložbe Uga Mulasa 
koji je ovekovečio između ostalih Endija Vorhola i Marsela Dušampa. Žan Saudek 
je slavu stekao čuvenim ručno bojenim crno belim fotografijama, a Elito Ervit 
ironičnim portretima kučića.