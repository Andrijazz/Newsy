> Izvor: matf
> Datum: 
> Rubrika: kultura
> Naslov: "KNjIGA O MILUTINU" U EDICIJI "KOLO" SKZ
> Članak:


U Udruženju književnika Srbije juče je predstavljen roman Danka Popovića 
"Knjiga o Milutinu", koji je objavljen u uglednoj ediciji "Kolo" Srpske 
književne zadruge, sa predgovorom Miroslava Egerića. O knjizi koja se pojavila 
u trideset pet izdanja i nezapamćenom tiražu od preko pola miliona, govorio je 
prof. dr Aleksandar Jovanović, dok je odlomak iz Popovićeve knjige pročitao 
Srba Milin.
Aleksandar Jovanović je ukazao na razliku između prvog i današnjeg "čitanja" 
ove knjige.
- Kada se pojavilo, Popovićevo delo doživelo je ideološko "čitanje", i 
vrednovano je u negativnom kontekstu kao manifest probuđene srpske nacionalne 
svesti. Zahvaljujući današnjem izdanju u ediciji "Kolo", treba da usledi 
čitanje ove knjige "izbliza", kako bi se videle njene prave književne vrednosti 
- rekao je Jovanović.
Danko Popović zbog bolesti nije bio u mogućnosti da prisustvuje ovom književnom 
susretu, ali je uz pozdrave poslao i pismo u kojem stoji: "Milutina poodavno 
više nema. U sadašnjoj Srbiji Milutini su bele vrane. Videćemo kako će Srbija 
bez Milutana. Ono što smo posle Milutinove smrti videli i doživeli razlog je za 
veliku zabrinutost... Ja verujem da su se ova izdanja dogodila zbog toga što je 
o životu i o istorijskim događajima progovorio onaj koji nije stvarao nikakve 
državne i političke programe, nego je progovorio čovek koji je sve te programe 
podnosio i plaćao onim što je u životu najmilije".