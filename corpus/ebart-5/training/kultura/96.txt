> Izvor: matf
> Datum: 
> Rubrika: kultura
> Naslov: LJUBITELJI LEGENDARNOG GRADSKOG MOTOCIKLA SLAVE PRVI ROĐENDAN KLUBA
> Članak:


Sredinom prošlog veka "vespa" je bila statusni simbol. Šarmantni skuter "obarao 
je devojke s nogu". Uskoro će se otvoriti servis za restauraciju i održavanje 
"vespi"

"VESPA klub Beograd" ovog meseca proslavlja godinu dana od osnivanja. 
LJubitelji legendarnog gradskog motocikla, posle nekoliko decenija neformalnog 
okupljanja kod bioskopa "Jadran", na Ušću, u "Maderi"... danas se druže u 
prostorijama Kluba u Palati "Albanija" u Knez Mihailovoj ulici. U drugoj 
polovini oktobra, za zatvaranje sezone planirana je velika proslava rođendana i 
vožnja gradskim ulicama.
- "Vespa", što na italijanskom znači osa, u to vreme bila je veliki bum i u 
svetu i kod nas. Okupljanje je počelo potpuno spontano - ispričao nam je 
Slobodan Tomić, potpredsednik i jedan od osnivača kluba. - Sve te ljude spajala 
je velika ljubav prema "vespi". 
Prvi model "vespe" proizveden je davne 1948. godine, a već početkom pedesetih 
su "ose" prozujale i beogradskim ulicama. Ubrzo su postale statusni simbol. 
Priča se da je ovaj prestižni motor svojim šarmom "obarao devojke s nogu". 
- Jedini problem predstavljala je nabavka delova. Ali, ljudi su se snalazili na 
razne načine. Rođaci i prijatelji, koji žive u inostranstvu bili su angažovani 
za pronalaženje i slanje delova - priča Tomić. 
Međutim, bilo je i loših dana za "vespaše". Pojava velikog broja automobila, 
kod nas, bacila je u zasenak "gološijanke", "džijas", "primaveru" i sve druge 
modele vespe. Na sreću svih obožavalaca skutera, to je bilo kratkog daha. Već 
1975. godine "vespa" je ponovo u trendu.
Da bi očuvali tradiciju, družili se, prisećali se starih dobrih vremena i 
pomogli jedni drugima oko održavanja i restauracije skutera i, kako kaže Tomić, 
da ne bi druge "gušili" svojim pričama, ljubitelji i simpatizeri "vespe" 
osnovali su klub. Za proslavu godišnjice postojanja planirano je i otvaranje 
servisa u okviru kluba, u Karađorđevoj ulici. 
- Trenutno radimo na restauraciji modela proizvedenih početkom pedesetih 
godina, kao što je "gološijanka", od 125 kubika. Farovi joj se nalaze na 
blatobranu, ima dva odvojena sedišta i cevast volan, kao na "velikim" 
motociklima - kaže Slobodan Tomić.