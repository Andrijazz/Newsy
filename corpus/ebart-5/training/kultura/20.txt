> Izvor: matf
> Datum: 
> Rubrika: kultura
> Naslov: - Ne mogu baš da kažem da u Beograd dolazim kao u prodavnicu po hleb, svakog 
> Članak:

jutra, jer mi je ovo treći put. Ali, da mi to ne pričinjava ogromno 
zadovoljsvo, verujte mi da ne bih bio ovde. Da kažem to sasvim jednostavno: 
Fest 2003. je otvoren- rekao je sinoć u Centru "Sava", najveći živi šansonjer i 
akter u oko 40 filmova Šarl Aznavur.
-Trebalo je da stignemo ranije. Da odem do hotela i obučem se pristojnije, da 
budem mlad lep i zavodljiv, ali mi nije uspelo. Došao sam kao poluslepi putnik. 
Kažem sebi, valjda nisu došli da me vide lepo obučenog, nego da me pozdrave 
ovakvog kakav sam- rekao je kozerski Šarl Aznavur.
Izvinjavam se što kasnimo, ali stigli smo bukvalno pre dvadeset minuta jer je 
avion iz Pariza kasnije sleteo zbog magle- rekao je Goran Pasaljević, 
obraćajući se publici u kojoj se našao najveći deo srpskog kulturnog i 
političkog establišmenta.
Ljupka i nenametljiva Ana Muglalis, čiji se filmovi "Novo" i "Novi život" 
prikazuju u okviru programa "Đavo u telu", rekla je da joj je ovo drugi put da 
je u Beogradu, ali je obećala publici da će od sada dolaziti svake godine.
Dok su organizatori strepeli oko toga da li će Aznavur i francuska zvezda u 
usponu Ana Muglalis u pratnji našeg proslavljernog reditelja Gorana 
Paskaljevića na vreme sleteti na Surčin i pojaviti se na otvaranju, na scenu je 
pozvan mladi Stefan Arsenijević, reditelj u Berlinu nagrađenog kratkometražnog 
filma "(A)torzija". Sa njim su, na veliko oduševljenje pubilke na scenu izašli 
i glavni glumac u ,,(A)torziji" Davor Janić i producent filma Janez Kovič. Time 
je, kako je rečeno prekinuta dosadašnja tradicija da Fest otvara kanski 
pobednik.                       
