> Izvor: matf
> Datum: 
> Rubrika: kultura
> Naslov: NOVO U "NARODNOJ KNjIZI"
> Članak:


Dva naša poznata pisca, Danilo Nikolić i Radovan Beli Marković, bili su juče 
gosti svog beogradskog izdavača "Narodne knjige". Tom prilikom predstavljene su 
nove Nikolićeve knjige, "Prah za pozlatu" i "Crta za sabiranje" (objavljena u 
okviru biblioteke "Premijera" u saradnji sa "Politikom"), i "Kavaleri Starog 
premera", roman Radovana Belog Markovića, koji je takođe objavljen u okviru 
"Premijere". 
Književni kritičar i urednik "Narodne knjige" dr Radivoje Mikić naglasio je da 
je "Crta za sabiranje" nesvakidašnja priča o sebi i drugima, u rasponu od pola 
veka, a da su joj po duhu i suptilnosti najbliži piščevi memoarski zapisi "Prah 
za pozlatu". U godini kada Radovan Beli Marković obeležava tridesetogodišnjicu 
umetničkog stvaranja, objavljen je piščev prvi roman koji govori o geometrima i 
njihovim sudbinama - "Kavaleri Starog premera". Prema rečima dr Radivoja 
Mikića, to je priča o strasti posedovanja, opisana kroz sudbine petnaest 
geometara u rasponu od srednjeg do 20. veka, od prvog Pribislava Čabrila do 
Nikole Kalabića. 
- Moji zemljomerci mere ovaj, kao i jedan fiktivni svet, napomenuo je Beli 
Marković.