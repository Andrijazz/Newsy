> Izvor: matf
> Datum: 
> Rubrika: kultura
> Naslov: Dokumentarista Dragan Elčić snima igrani film 
> Članak:


Reditelj Dragan Elčić, publici poznat pre svega kao autor često nagrađivanih 
dokumentaraca, uskoro počinje da snima svoj prvi igrani film. Reč je o 
ostvarenju "Beli vuk" rađenom po motivima komada "Pobratim" Novice Savića, a 
koji je pre desetak godina igran na sceni Narodnog pozorišta u Beogradu.
- Ovo je, pre svega, svojevrsni omaž Savi Mrmku, koji je započeo rad na 
scenariju, a kome sam se ja kasnije u tom poslu pridružio. Originalna priča je 
univerzalna i vanvremenska. Mi smo je aktuelizovali, dešava se u jednom 
pograničnom selu (Kosovo i Metohija) i priča o ljudima koji su tamo ostali. To 
je priča o našoj duhovnosti, pretrajavanju na Kosmetu, priča vezana za epsku 
tradiciju i kulturu -  za mitsku priču o Belom vuku, zaštitniku sela. U stvari, 
moto filma je "Dok se veliki tuku, mali stradaju", rekao je Dragan Elčić na 
pres konferenciji.
U filmu igraju Ivan Bekjarev i Mida Stevanović, kao jedini glumci iz pozorišne 
predstave, Zijah Sokolović, Mira Banjac, Anita Mančić, Iva Štrljić, Dragan 
Stanković, glumci Narodnog pozorišta iz Vranja i studenti Akademije BK. 
Snimanje počinje krajem juna, najverovatnije na Vidovdan, u selu Barbace u 
okolini Vranja, a delimično će se raditi i u Đavoljoj varoši. Biće to 
elektronski film (kamera digital betakam), a snimanje bi trebalo da traje 30 
dana. Istovremeno će biti urađena i TV serija od četiri epizode. Direktor 
fotografije je Dragan Marić, kostimograf Mina Sanader, scenograf Dušan Stanić, 
a kompozitori Rade i Ognjan Radivojević. Izvršni producent je Studio "Gemini 
3", a film će koštati nešto manje od 400.000  evra.