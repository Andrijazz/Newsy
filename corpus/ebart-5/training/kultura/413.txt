> Izvor: matf
> Datum: 
> Rubrika: kultura
> Naslov: Dejan Stanković otvara butik i     restoran u Beogradu
> Članak:


Naš slavni fudbaler na promociju dovodi Vijerija, Maldinija, Favalija, Verona i 
Adrijana

Paolo Maldini, Kristijan Vijeri, Huan Sebastijan Veron, Đuzepe Favali i 
Adrijano 22. septembra dolaze u Beograd! 

Nije reč ni o kakvoj utakmici Intera i Milana, već o svečanom otvaranju šopa 
"Svit jirs" (Sweet years) na Obilićevom vencu i restorana "Pijetro del Oro" na 
Vračaru.
Vijeri i Maldini pre nekoliko godina su došli na ideju da na tržište lansiraju 
novu robnu marku, koju inače krasi logo "crveno srce", a zahvaljujući našem 
Dejanu Stankoviću, ovaj brend zaživeće i na našim prostorima. Međutim, neće 
samo Beograđani biti u prilici da u svom gradu kupe originalnu kolekciju "Svit 
jirsa", već će to zadovoljstvo biti ponuđeno i stanovnicima Zagreba, Ljubljane, 
Sarajeva i Skoplja, pošto je Stankovićeva firma "Inter Sinko" postala 
distributer ove kežual modne linije za prostor bivše Jugoslavije.
- Odlučio sam da ulažem u poslove u našoj zemlji. "Svit jirs" je početak moje 
zabave van fudbalskog terena, a "Pijetro del Oro" samo nastavak. Sve je spremno 
za promociju modne kolekcije koja postaje pravi hit u Italiji, ali i kuće 
italijanske i francuske kuhinje koja će biti urađena u maniru kafane s početka 
19. veka. Biće mi zadovoljstvo da dovedem Adrijana, Vijerija, Maldinija, 
Favalija i Verona u Beograd - istakao je Stanković.
Povodom promocije pomenutih lokala, Deki će 22. septembra prirediti i veliki 
koktel-parti u klubu "Drama" (bivši "XL") za prijatelje iz Italije i javne 
ličnosti sa prostora eks-Jugoslavije.