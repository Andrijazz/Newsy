> Izvor: matf
> Datum: 
> Rubrika: kultura
> Naslov: nastavlja se snimanje serije "StiŽu dolari"
> Članak:


Milenko Zablaćanski, glumac

Pre nego što su stigli, dolari su nestali. Oni ujkini. Reč je, naravno, o 
jednoj o najgledanijih domaćih serija "Stižu dolari", koja je, na žalost 
milionske publike, naglo prekinuta. Ali, dobra vest glasi: dolari ipak stižu, 
bar na male ekrane. 
U maju počinje snimanje novih epizoda, pa ćemo od septembra gledati (na Prvom 
programu RTS-a, nedeljom od 20 časova) nove dogodovštine Milenka Zablaćanskog, 
Dragana Jovanovića, Nikole Simića, Seke Sablić... i najpopularnijeg 
televizijskog ujke - Aleksandra Berčeka. 
- I ja sam načuo da će se snimanje nastaviti, ali ništa konkretnije ne mogu da 
vam kažem - rekao nam je Milenko Zablaćanski, popularni sestrić Neša Ljutić. 
- Potpuno je umobolno da se serija koja je poslednjih godina imala rekordnu 
gledanost skine sa televizije. 
-Serije koje se nakon "Dolara" emituju u istom terminu po gledanosti ne mogu ni 
da se porede sa ovom... 
- Da, ni po kvalitetu, ni po gledanosti. Nažalost, sve što je loše ponovo 
oživljava da bi ubili pamet i duh ovog naroda. U modi je jeftino: kineska roba, 
latinoameričke serije... Ja mislim da je to teorija zavere (smeh). I zbog toga 
nam i ne stižu dolari, nego, bogami, sankcije. 
-Imate li vi nekog ujku u Americi?
- Mog dedu su Amerikanci oslobodili iz nemačkog logora, ali ne znam iz kog 
razloga deda nije otišao u Ameriku nego se vratio ovde i ostao golja. I to je 
moj jedini kontakt s Amerikom. 
-Snimate li sada nešto?
- Snimao sam bubreg da vidim imam li kamen, ali sumnjam da će taj snimak ikada 
biti emitovan. 
-Da li vas ljudi još uvek poistovećuju sa Nešom?
- Da.  Baš me je pre neki dan prišla jedna žena... Ali, ne smem da vam pričam 
da mi supruga ne bi saznala. 
-Pa šta je htela?
- Ma ne samo da je htela, nego je i zaslužila! (smeh) Ali, ne smem da pričam, 
jer mi žena čita "Blic".