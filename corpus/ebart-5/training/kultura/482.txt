> Izvor: matf
> Datum: 
> Rubrika: kultura
> Naslov: Knjige - Mahabharata na srpskom: 
> Članak:


Najveći ep na svetu Mahabharata dobio je i svoje srpsko izdanje. U uobičajeno 
skraćenoj verziji i proznom prevodu dvojice beogradskih prevodilaca - Slobodana 
Vlaisavljevića i Gorana Andrijaševića - najznačajnije delo klasične indijske 
književnosti i temeljno delo svetske književnosti i kulture konačno je u 
reprezentativnom obliku dostupno i ovdašnjim čitaocima

Verovatno će mnoge iznenaditi podatak da je prvo izdanje odlomaka iz 
Mahabharate kod nas objavljeno u Beogradu 1868. (Indijske pripovetke - Epopeje 
iz Mahabharate).

Iako u knjizi nema podatka sa kojeg jezika je Sima Popović te epopeje preveo, 
po svoj prilici je u pitanju prevod sa nemačkog. Nezavisno od toga, vidimo da 
je interes za indijsku književnost kod nas pratio razvoj tog interesovanja u 
Evropi. 

Naime, od početka XIX veka javlja se i jača interes na Zapadu za indijsku 
književnost i kulturu. Jedan deo tog interesovanja išao je u pravcu studija 
sanskrita, delom kao pretpostavke upoznavanja (prevođenja) klasične indijske 
književnosti, a delom zbog interesa za indo-evropsku tradiciju) zbog 
pretpostavke da je sanskrit prajezik (izvor indoevropske grupe jezika). Sa tom 
motivacijom u Petrogradu, u drugoj polovini XIX veka pri Kraljevskoj akademiji 
nauka, okupljaju se kao stalni ili povremeni saradnici filolozi sanskrita iz 
zapadnog sveta i (1853-1867) stvaraju 7-tomni sanskritsko-nemački rečnik 
(primerak i u biblioteci SANU-a). Drugi deo interesovanja bio je vezan za 
književnost, kad se otkrilo da u Indiji postoji najveći ep na svetu 
(Mahabharata - sedam puta duži od Ilijade i Odiseje zajedno) i najveća zbirka 
priča (Okean priča - u odnosu na koju je zbirka 1001 noć vrsta izvoda).

Zbog veličine, Mahabharata je po pravilu objavljivana u skraćenim verzijama, 
koje sadrže ključne epizode. Za to su se odlučili i dvojica beogradskih 
prevodilaca - Slobodan Vlaisavljević i Goran Andrijašević - koji su obavili 
velik posao (560 str. teksta). Njihov prevod je prvi put objavljen 1989. u 
hrvatskoj verziji, a sada u (polaznoj) srpskoj (Svetovi, N. Sad, 2005) 

Istoričari smatraju da je naslov Mahabharata (doslovno: Veliki Bharata) 
skraćenica punog naslova koji glasi Veliki ep o plemenu Bharata, ili Ep o 
velikoj bici Bharata, a reč je o zbivanjima vezanim za pleme Bharata. 

AUTORSTVO I SADRŽAJ: Različiti delovi teksta su različite starosti (porekla), a 
u pitanju je kolektivno autorstvo. Mahabharata je dopunjavana i "redigovana" (u 
rasponu od 400. g. st. ere do 400. g. nove ere), ali najstariji delovi (epska 
okosnica) potiču iz vremena pre 400. g. st. ere. Glavna radnja (fabula) pada u 
vreme između 850. i 650. g. st. ere (tada su vođene bitke opisane u 
Mahabharati). Delovi različite starosti ugrađeni su u pojedine odeljke 
(knjige), tako da ni odeljci nisu (kao celina) iste starosti. Sam tekst i 
tradicija kao autora pominju Vjasu (Vyasa). Vjasa inače znači "priređivač" i to 
je ime-nadimak-titula za priređivače različitih tekstova u indijskoj 
književnosti, ili osnivače pojedinih učenja.

Epska radnja i zaplet predstavljaju samo deo teksta, u kome ima velikih delova 
drugačijeg karaktera - neki su mitovi, mitska objašnjenja pojedinih tema (kao 
što je nastanak sveta, ili poreklo smrti, ustrojstvo svetskog vremena i 
poretka, veliki ciklusi nastanka i nestanka), a drugi filozofska objašnjenja, 
ili lamentacije vezane za ljudsku sudbinu i život, treći verski sadržaji, a 
četvrti lirske epizode. 

Zapravo je cela Mahabharata jedna ogromna, složena kompilacija tekstova (tj. 
najpre kazivanja - jer je potka bila usmena) koja su nastajala u velikim 
vremenskom rasponu (povezivana, dodavana jedna drugima), a potiču od različitih 
autora. 

Za naše istoričare književnosti interesantan izazov bi bio poređenje naših 
ciklusa - predkosovskog, kosovskog, Kraljevića Marka i pokosovskog - sa 
Mahabharatom (inače, sukobi Nemanjića i Mrnjavčevića se zapanjujuće podudaraju 
sa sukobima Pandava i Kaurava u Mahabharati, koji su poreklom iz iste loze, 
Bharata). Takođe su interesantne i druge analogije, kao pesma junakove majke 
(recimo, Vidula - u 5. knjizi, 133-6), ili tužbalica majki poginulih junaka 
(posebno u 11. knjizi).

Pored glavne priče (fabule) postoje i mnogi drugi tokovi (epizode) koji se 
čitaju i kao samostalni epovi (priče, lirske drame, alegorije): ep o Rami, po 
kome će pesnik Valmiki (oko 300 g. st. e.) sastaviti zaseban ep Ramajanu 
(24.000 stihova, u 7 knjiga); indijska priča o potopu (ili priča o ribi); 
ljubav kralja Nala i kraljice Damajanti (u Evropi poznata od početka XIX v. u 
latinskom prevodu); epizoda o Šakuntali, majci Bharate, po kome će celo pleme 
dobiti ime. Temu Šakuntale obradio je u svojoj istoimenoj drami u V veku, 
Kalidasa (jedno od prvih dela, koje je Evropa otkrila početkom XIX v.); Krišna 
(Kršna) se uključuje u sukob, pomažući strelcu Arđuni da savlada svoje moralne 
dileme (6. knjiga, posebno Bhagavad-gita). Početkom nove ere, Krišna (kao 
otelovljenje Višnua) dobija nov značaj u vaišnavizmu (višnuizmu); brojne 
alegorije, basne i parabole - o čoveku u jami, ili o nastanku smrti. 

RADNJA I SMISAO: Potomci Bharate su se podelili u dve porodične linije 
(stabla): Kaurave i Pandave. Između njih nastaje borba za premoć, sa nizom 
zapleta i smicalica (ko je stariji, a ko mlađi - ko ima, a ko nema pravo 
nasledstva, nekad i stoga što ga se sam odrekao, ko je bračni, ko vanbračni 
potomak itd.). Ono što počinje kao unutarporodični sukob, postepeno prerasta u 
sukob sve širih razmera, koji uvlači u vrtlog nove strane i stranke, donoseći 
sve veća razaranja i patnje, prepoznatljive u različitim epohama i kulturama. 

Mnogi iskazi i situacije u ovom delu, čitaoca će podsetiti na aktuelna zbivanja 
u svetu i kod nas. Tako jedan od likova (Arđuna) kaže: "Vidura nam je jasno 
rekao da će obe strane zaploviti u beskonačno more žalosti. Da mi je samo znati 
zbog čega mi jedni drugima donosimo samo jad i propast? Zar zbog imanja? Kakve 
li ćemo radosti imati i mi i oni od toga imanja kada se završi ovo ubijanje?"

Smisao Mahabharate u celini je da nas pouči o ljudima i ljudskim prilikama 
uopšte, posebno o njihovim (našim) sukobima. Iz istog razloga je Piter Bruk 
(brit. reditelj) 1985. kreirao mamutsku pozorišnu adaptaciju ovog epa (trajanje 
318 minuta) sa velikom međunarodnom ekipom glumaca, uključujući i indijske, a 
1989. napravljena je kraća (117 minuta) filmovana verzija te predstave. Kad je 
ova filmska verzija predstavljena na BITEF-u 1990, Bruk je bio sprečen da dođe, 
ali je poslao propratno pismo, u kome je - između ostalog - izrazio nadu da 
narodi Jugoslavije, u vremenu koje dolazi, neće ponoviti bratoubilački rat, 
kakav su vodili Kaurave i Pandave. 

Pa ipak, oni su ponovili mnogo toga, kako vidimo po opisima u Mahabharati: 

"Pandave i Kurui tukli su se kao da su ih opseli zlodusi. Sin ne prepoznavaše 
oca, ni otac sina, rođak udaraše na rođaka, a drug na bivšeg druga. Ratnici su 
se jarosno bacali jedan na drugoga žudeći da protivnika rastave od života." 

Nalazimo i uvide koji nadilaze bitke, ali ni to bitke ne zaustavlja (ni danas):

"Ljutit čovek pada u greh. (...) U besu može ubiti i nevinog, a ukazati 
poštovanje onome ko zaslužuje smrt. (...) Samo se neznalicama čini da je gnev 
isto što i snaga. Gnev nam je dat na propast sveta. Da među ljudima nema onih 
koji su strpljivi i snošljivi kao Zemlja, ne bi na svetu bilo mira, nego samo 
neprestano ratovanje koje izaziva gnev."