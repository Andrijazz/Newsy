> Izvor: matf
> Datum: 
> Rubrika: kultura
> Naslov: HRVATSKA SPISATELjICA I KOLUMNISTA VEDRANA RUDAN ZA "NOVOSTI"
> Članak:


Sve više koristim američku poslovicu "Lažeš kao katolički kardinal", jer je 
hrvatska katolička crkva više među ženskim nogama nego u crkvama. Sve kroz šta 
smo mi u Hrvatskoj prošli čeka i vas, ono što danas imate uskoro će postati 
nečije - kaže Rudan, autor knjige "Ja, nevjernica"

POPULARNA hrvatska spisateljica i kolumnistkinja Vedrana Rudan (1949) ovih dana 
gostuje u Beogradu. Došla je na promociju svoje najnovije knjige "Ja, 
nevjernica" koju je objavio beogradski izdavač "Rende". Rudanova je jedan od 
najpopularnijih hrvatskih pisaca, njena dva romana "Uho, grlo i nož" i "Ljubav 
na poslednji pogled" doživela su po nekoliko izdanja, ne samo u Hrvatskoj, već 
i u Americi, Poljskoj, Sloveniji, Mađarskoj i Srbiji. Predstava "Uho grlo, nož" 
izvodi se u beogradskom Ateljeu 212 i u dva hrvatska pozorišta.
Željni hleba
- U knjizi "Ja, nevjernica" sakupljeni su tekstovi koji su izlazili u "Feral 
tribjunu" i "Nacionalu". Zbog čega ste odlučili da ovu knjigu objavite samo u 
Srbiji?
- Pretpostavljali smo da, ako bismo je objavili u Hrvatskoj, ne bi vladalo 
veliko interesovanje za nju, jer je te tekstove čitalo najmanje 80.000 ljudi - 
kaže Rudan. - Verujem da će i čitaocima ovde oni biti zanimljivi, zbog toga što 
je dobar deo priča posvećen crkvi iz perspektive ostrašćene nevernice. Kako su 
to najžešće priče, iz njih je proistekao naslov "Ja, nevjernica".
U knjizi Vedrana Rudan dotiče teme odnosa roditelja i dece, ljudi prema crkvi, 
rat i mir u Hrvatskoj, odnos Hrvata i Srba... Ona piše o terorizmu danas, o 
strahu od odmazde, odlasku mladih Hrvata i Srba u Irak da bi se borili za 
američke interese, o globalizaciji.
- Roditelji se često boje svoje dece, čini im se da su ugroženi od njih. 
Takođe, postoji strah od crkve, koja je trenutno u Hrvatskoj žestoki 
neprijatelj žene. Bore se za ukidanje aubortusa, veštačke oplodnje... Hrvatska 
katolička crkva je više među ženskim nogama nego u crkvama - kaže Rudan. 
Hrvatska je već Evropa, komad zemlje gde robovi za male pare rade za stranog 
gospodara. Odnos Srba i Hrvata je odnos robova prema robovima. Ne doživljavam 
Srbe kao nešto što ima neku glavu i neki rep, postoje pojedinci, postoje srpski 
političari, kao što postoje hrvatski, neki od njih su lopovi, manipulatori i 
zločinci, ovakvi ili onakvi. Ali, postoje i oni ljudi koji su hleba željni i 
koji se bore da prežive.
Rudan je uverena da su česti napadi na katoličku crkvu opravdani, jer je ona 
sve oštrija i grublja prema običnom čoveku, zamera mu mnogo toga što sebi 
dozvoljava.
- Katolički popovi, pa čak i kardinali, ne poštuju svoje zakone. Postoji mnogo 
afera unutar katoličke crkve - pedofilije, silovanja, krađa, prevara. Sve češće 
koristim američku poslovicu "Lažeš kao katolički kardinal"! Popovi se mešaju u 
intiman život žena, daju sebi pravo da misle o ženskom telu onako kako se to od 
njih ne očekuje. Zato su sve manje omiljeni, konzervativni su i trude se svim 
snagama da rade protiv sebe. Ne daju šansu mladim ljudima iz svojih redova, da 
dođu i kažu nešto pametno. Crkva bi trebalo da učini nešto da ne izgubi 
vernike. Nikad nisam bila vernica, ali bi mi katolička crkva bila draža kad bi 
poštovala zakone koje je sama smislila.
Izgubljen 
identitet
- U tekstovima dosta pišete i o privatizaciji u Hrvatskoj. Kako je prošao taj 
proces?
- Sve kroz šta smo mi u Hrvatskoj prošli čeka i vas. Ono što danas imate uskoro 
će postati nečije. Izdavačke kuće, fabrike, preduzeća imaće vlasnika koji ima 
ime i prezime. Sve će dobiti nekakvi Petrovići i Pavlovići za sitne pare, a vi 
i vaša deca radićete kao jeftina radna snaga kod Italijana, Austrijanaca ili 
Srba. U Hrvatskoj su svi mediji privatni, uglavnom su u rukama stranaca - 
Austrijanaca, Nemaca, Amerikanaca. Najveći hrvatski nedeljnik i vaša "Politika" 
imaju istog vlasnika. Na naslovnim stranama su pogrešne teme - udarna vest je 
ko je koga zaklao, silovao, ubio, šta se pokralo, da li ćemo predati Gotovinu 
ili nećemo, šta haški sud poručuje, šta Karla del Ponte hoće... Nacionalni 
identitet ne postoji. Ne možete danas kupiti u Beogradu prave srpske cipele, 
pravi srpski kaput, pravi srpski ruž, ali možete da kupite "revlon", "avon", 
"kamper". Isto kao u Njujorku. Ali, tu smo i ne možemo nazad.
Naša sagovornica se nedavno našla pred ozbiljnim životnim problemom - otkrila 
je da ima cistu na jajniku.
- Bila sam u bolnici na ispitivanju. Rezultati će biti gotovi za deset dana, 
nadam se da nemam rak. Prošla sam kroz jedno pakleno iskustvo, shvatila sam 
koliko su teme Gotovina, Koštunica, Buš da ili ne, Putin, nebitne kad si mali i 
kad si smrtan. Ne znamo da cenimo život, dok smrt ne zakuca na naša vrata. 
Shvatila sam da se ne bi trebalo paliti na velike teme, već na male stvari koje 
čine život. Uživati u dobrom ručku, šetnji uz more, razgovoru sa mužem, ćerkom, 
sinom, kupanju mačke, gledanju kako smokva raste...