> Izvor: matf
> Datum: 
> Rubrika: kultura
> Naslov: Njegovo ime je prava institucija. Savršeno građeno telo je uvek u najfinijim 
> Članak:

odelima "Armanija". Poseduje predivan apartman u Njujorku i veoma je bogat. 
Njegova nedodirljivost čini ga za žene neodoljivim. To je, naravno, Zver iz 
kultne serije "Seks i grad". U stvarnom životu glumac koji igra ovog super 
frajera zove se Kris Not, ima 50 godina i više voli da se oblači ležerno. On 
zapravo i nije suviše naklonjen savršenom "Mr. Bigšotu". 

"Pre početka snimanja serije mislio sam da je 'manolo blanik' grad u Italiji, a 
ne marka cipela. Zver je pomalo napeta i sklona crnom humoru, dok sam ja 
prilično neobuzdan", kaže Kris. Rođen je u Americi, ali je kao mali živeo i u 
Engleskoj i Španiji. "Otac je umro kada mi je bilo osam godina. Majka je bila 
izveštač CBS. U Konektikatu smo živeli u preuređenoj štali i možda zbog toga 
još i danas volim život na selu", priča Kris.
Danas on poseduje luksuzne apartmane u Njujorku i Los Anđelesu, ali nigde ga ne 
drži mesto. Dugo je živeo u Indoneziji, voli Stokholm i Škotsku, i stalno teži 
da otkriva nove kutke na zemaljskoj kugli. Na ta putešestvija najradije ide sam 
jer se tako oseća najbliži prirodi.
Posle uspeha koji je serija "Seks i grad" ostvarila širom sveta, Kris Not mami 
uzdahe žena koje se ne odvajaju od malih ekrana da bi ga videle. On kaže da 
takva uloga može da predstavlja blagodet, ali i prokletstvo, jer je iritirajuće 
kada vas ljudi stalno identifikuju sa likom koji glumite.
Kris Not ima slabost prema umetničkim slikama. Pri tom ne bira poznate autore 
već kupuje dela koja mu se sviđaju. Osim toga, ne voli da se vozi u limuzini, 
već radije koristi bicikl, podzemnu železnicu ili ide peške.
Poslednje tri godine je prelepa Tara Vilson njegova životna saputnica. Pored 
nje i glume, Kris ima još jednu strast: vlasnik je dva ekskluzivna džez kluba u 
Njujorku. Jednu stvar ipak ima zajedničku sa "Mr. Bigšotom" - voli italijansku 
hranu i to najviše u nekom malom restoranu gde je živa svirka. CDC/SM