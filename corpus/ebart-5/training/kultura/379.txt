> Izvor: matf
> Datum: 
> Rubrika: kultura
> Naslov: MUZIČKA KRITIKA
> Članak:


Svaka generacija publike ima svoju postavku popularne Štrausove operete, a 
svako doba, "teško, najteže" mnoge razloge što humoru, razbibrizi, valcerima, 
polkama i čardašu, vedroj, neobaveznoj muzici i hedonističkom uživanju u njoj 
poklanja svoju ljubav i pažnju. Nova postavka u Beogradskoj operi, duhovita, 
burleskna, modernizovana i scenski veoma dobro opremljena ispunjava san mnogih 
o smehu na sceni i u gledalištu. Reditelj iz Bugarske, Plamen Kartalov poseduje 
nesumnjivi dar za komiku i komično i u scenografu Miodraga Tabačkog našao je 
istomišljenika za frivolna, duhovita rešenja koja ismevaju i parodiraju kič i 
estradu. Leteći i viseći objekti ispunjavaju prostor iznad scene. Sva tri čina 
rešavana su u velikim kontrastima i sva tri veoma inventivno, vezujući pažnju 
gledalaca.
Kostimi slikarke Olje Ivanjicki, sa elementima žene-mačke, betmena, raznoliki, 
stilizovani tako da asociraju prošlost govoreći jezikom današnjice, likovno su 
razvijali glavnu ideju predstave.
Iako se teško otrgnuti utisku briljantnog izvođenja uvertire za operetu "Slepi 
miš", svakog prvog januara, prilikom televizijskih prenosa Novogodišnjih 
koncerata iz Beča, dirigent Bojan Suđić je uradio sa orkestrom maksimum koji je 
moguć u ovom trenutku. To znači da je ansambl pročišćen, iako ne do kraja, da 
su tempa približna očekivanim, uprkos nešto usporenijeg toka same uvertire, 
koja je već prilikom prve reprize (ili druge premijere) zvučala koherentnije i 
bolje. Istrajni, uporni i pasionirani rad Bojana Suđića na delu, osećao se u 
svakom trenutku.
Posebno je u ovoj postavci razvijena uloga horskog ansambla koji je bio 
podeljen na igrače, glumce, statiste... i zauzimajući još dve galerije, pored 
glavnog scenskog prostora, uspevao da zvuči homogeno, da peva u dinamičkim 
gradacijama.
Baletski ansambl (koreograf Vladimir Logunov) koliko god sabijen na pretrpanoj 
sceni i bez pravog prostora za razmah, u živim kostimima i atraktivnoj igri 
zavredeo je burne aplauze.
U dvema predstavama pojavile su se dve podele, sa nizom mladih revača i 
debitanata. Vokalni deo predstave bio je slabiji od vizuelnog, a prva podela 
pevača daleko kvalitetnija, snalažljivija na sceni, glumački uigranija, od 
druge.
Sanja Kerkez (Rozalinda) nekada otkrovenje u ulozi Adele, sada zrelija i u 
vokalnom pogledu i u scenskim kretnjama, sugestivnom glumom, sa afinitetom za 
komiku u potpunosti je ostvarila ulogu, a Aleksandar Dojković (Gabriel fon 
Ajzenštajn) razigran do neslućenih razmera, duhovit i šarmantan imao je svoj 
vokalmi vrhunac u tumačenoj ulozi. Debitantkinja Dragana Tomić (sobarica Adela) 
osvojila je scenu pojavom, glumom i svežinom soprana, kao i mladi Ljubomir 
Popović (Alfred nastavnik pevanja) komične pojave, lepog glasa, scenske 
okretnosti. Mecosopranska uloga princa Orlovskog pripala je okretnoj , ali 
neubedljivoj Aleksandri Angelov, dok su Miroslav Markovski (upravnik zatvora, 
frank) i Predrag Milanović (dr falke) uspeli da se nametnu svojim kreacijama. 
Salve smeha izazivali su Darko Đorđević (advokat) i posebno, glumac Igor 
Đorđević (tamničar, Froš).
Virtuozne bravure ženskih glasova su izostale, a muški deo solista se utopio u 
prosečnost.
Druge večeri, obe glavne uloge pevali su novi protagonisti isprobavajući 
ne(moći) u pitkoj, ali zahtevnoj partituri naizgled lakog i lepršavog toka. 
Ogroman trud u realizaciju partije uložila je Jasmina Šajnović, Vladimir Andrić 
je samo povremeno uspevao da animira publiku oko svog lika, dok je Saša Štulić 
pevao snažno, a glumio dosta skromno. Ana Lačković nas je asocirala na majku 
(Olgicu Milošević) po kojoj smo ovu ulogu pamtili na beogradskoj sceni. 
Relaksacija i oslobađanje od uzora doveli bi do potpunijeg izraza.
Mnogo treme kod mladih solista koji su "bačeni u vatru" imaće pozitivan ishod, 
jer ova repertoarska predstava ima sve uslove da vrati publiku u Beogradsku 
operu i omogući imusavršavanje uloga i oslobađanje na sceni.