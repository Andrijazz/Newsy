> Izvor: matf
> Datum: 
> Rubrika: kultura
> Naslov: U SVETU DIZAJNA 
> Članak:


Izložba Zorana Blažine u Muzeju primenjene umetnosti 
  
Izložba radova dizajnera Zorana Blažine, vanrednog profesora Fakulteta 
primenjenih umetnosti u Beogradu, biće otvorena sutra u 20 časova u Muzeju 
primenjene umetnosti. Poslednju izložbu Blažina je imao pre tri godine u Muzeju 
"25 maj" kao nagrađeni autor na Majskoj izložbi. Reč je o umetniku koji je 
najveći broj svojih rešenja ostvario za institucije kulture, što je, kao što 
kaže, i srećna i nesrećna okolnost. Nesrećna jer se zna da u kulturi nema 
novca, a srećna zato što je upravo tu imao priliku da zadovolji najviše 
kriterijume i ne zapadne u toliko prisutnu banalnost i komercijalu vidljivu na 
svakom trećem bilbordu u gradu. Blažina beleži više od dve decenije rada, a na 
ovoj izložbi biće predstavljeno oko 60 radova nastalih u periodu između 1999. i 
2004. godine.

- Suština grafičkog dizajna je da dođete do ideje, a zatim sledi problem 
apstrahovanja, odnosno svođenja ideje na jedan simbol, na jedan vizuelni 
identitet. Zato sam izložbu nazvao "Dikoncept i apstrahovanje", kaže umetnik 
naglašavajući da nikada nije bio agencijski dizajner i da nikada za svoje 
projekte nije dobio novac od Ministarstva kulture.

Blažina je tvorac Festivala grafičkih komunikacija u Čačku, manifestacije pod 
nazivom "Nou neim".

Po rečima kustosa izložbe Marijane Petrović-Raić, Blažina prilazi dizajnu na 
konceptualan način, kroz enigmatične poruke , a njegov korpus dela ostvarenih 
za Francuski kulturni centar, Kulturni centar Beograda, Dane kamerne muzike... 
predstavlja složenu likovnu kompoziciju i potvrdu da ovaj umetnik ima izuzetan 
osećaj za prostor i pikturalni pristup. Izložbu prati katalog retko dobrog 
kvaliteta (štamparija "Grafolik") u kojem su, pored reprodukcija, objavljeni i 
kratki zapisi ovog umetnika koji na poseban način svedoče o njegovom 
dizajnerskom putu...