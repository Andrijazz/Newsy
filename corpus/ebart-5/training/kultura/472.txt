> Izvor: matf
> Datum: 
> Rubrika: kultura
> Naslov: POMOĆNIK MINISTRA KULTURE IVAN IVANOVIĆ O PROBLEMIMA NA DASKAMA KOJE ŽIVOT ZNAČE
> Članak:


Upravnici nastoje da postave što više predstava za koje nemaju pokrića, pa se 
sve svodi na uterivanje para od ministarstva. Nijedan reditelj bez 5.000 evra 
neće da počne da radi. Iako se pojedinci igraju državnim novcem, ova vlast nema 
snage da nešto promeni, kaže Ivanović

SVE je uvreženije mišljenje među kulturnim poslenicima da je ne samo vlast, 
nego i repertoar glumačke podele u pozorištima uzela jedna manja grupa ljudi, 
koji osim što rukovode u svojim matičnim ustanovama, gostuju jedni kod drugih i 
nameštaju tezge. Repertoar se sastavlja ad hok i nasumice, nema konkursa. 
Nekolicina reditelja donosi gotov projekat, često u suprotnosti sa fizionomijom 
tog pozorišta. Takođe, nekoliko glumaca igra u svim teatrima, mada su zaposleni 
samo u jednom, tako da njihova matična pozorišta jedva sastavljaju mesečni 
repertoar.
O ovim problemima razgovarali smo sa Ivanom Ivanovićem, pomoćnikom  ministra 
kulture, koji kaže:
- Ministarstvo kulture finansira beogradsko Narodno pozorište i delimično 
novosadsko Srpsko narodno pozorište. Na naš predlog Upravni odbor u Narodnom 
pozorištu bira Vlada, ali on, uglavnom, nema nikakvu funkciju i nije važno ko 
je u njemu. Upravnik najčešće ignoriše sve njihove odluke i radi šta i kako 
hoće. Sve se svodi na uterivanje para od nas. Kad sam bio u UO Narodnog 
pozorišta zalagao sam se da se na početku utvrdi koliki je budžet i da se radi 
isključivo u tom okviru. Ako ima novca samo za dve predstave - onda neka se 
postave samo dve. Upravnici uglavnom, nastoje da postave što više predstava, za 
koje nemaju pokrića. Nije problem u tome što se radi mnogo, već što je budžet 
sa kojim raspolažemo mali. Tako se prave dugovi.
Imaju svoje ekipe
lVIDITE li rešenje?
- Najbolje rešenje je da upravnik izvesno vreme ne ulaže u produkciju, već da 
vraća dugove, ali bi time postao veoma nepopularan kod zaposlenih. Kada 
nasledite dugove, onda ste samo formalno direktor, jer u suštini ne možete 
ništa da uradite. Zanimljivo je da u Narodnom pozorištu, osim Božidara 
Đurovića, direktora Drame, nemaju nijednog stalno zaposlenog reditelja, a imaju 
četiri ili pet dramaturga koji gotovo ništa ne rade. Nije teško precrtati deset 
rečenica u "Koštani". Desetak reditelja, čije se predstave postavljaju na 
repertoar, prave najveće troškove. Nijedan od njih, bez honorara od 5.000 evra 
- neće da počne da radi. Oni, najčešće, imaju svoje ekipe, koje vode iz 
predstave u predstavu, a to stvara dodatne troškove. To će jednom morati da 
pukne.
lDa li Ministarstvo kao finansijer može nešto da promeni?
- Ukoliko bismo bilo šta pokušali - ušli bismo u rat sa pojedincima koji 
državne institucije koriste na privatan način. Ne možemo to da uradimo, jer bi 
nas odmah prozvali diktatorima koji guše umetničke slobode. Mi smo, ipak, samo 
blagajnici, koji daju državne pare.
lPostoje li glumci i reditelji koji su favorizovani?
- Uvek je određena grupa ljudi držala sve u svojim rukama. Upravnici dobijaju 
novac i rade sa njim šta im odgovara. Uveren sam da ova vlast neće imati snage 
da nešto promeni, ali će jednom doći neko ko će uspeti da obuzda tu prekomernu 
potrošnju. Više puta, dok sam bio u UO, predlagao sam da se promeni koncept 
rada Narodnog pozorišta, da ono na neki način postane "državna reprezentacija" 
u kojoj za državne pare igraju najbolji, da se igraju oni komadi bez kojih se 
ne može zamisliti naša kultura. Eksperimenti su za privatna pozorišta. Ne mogu 
oni koji su u upravi državne ustanove da nameću svoje stavove. Narodno 
pozorište mora da ima stalni repertoar. U njemu moraju da se igraju samo 
najbolje klasične predstave.
Maćehinski odnos
lČINI se da na našoj pozorišnoj sceni stalno susrećemo ista lica, koja govore 
različite tekstove...
- Nekada su to bili klanovi, a sada određeni lobiji forsiraju svoje interese. 
Da li je to prirodno? Jeste, ako je pozorište privatno, ali ne i ako je 
državno. Ti ljudi se igraju državnim novcem. Kada im to neko kaže, oni se 
pobune i kažu da smo protiv kulture. Kako je moguće da ljudi koji rade u 
Ministarstvu kulture budu protiv kulture?
lKakav je odnos Ministarstva prema pozorištima u unutrašnjosti?
- Maćehinski. I niško pozorište je narodno i mnoga druga su, takođe, narodna, a 
mi ih ne pomažemo. Taj koncept ne valja, jer bi trebalo u svim sredinama da 
afirmišemo ono što je najbolje. Neke predstave koje se igraju u unutrašnjosti 
mnogo su bolje od onih u Beogradu.
lU vašoj nadležnosti je i Narodno pozorište koje je iz Prištine preseljeno u 
Leposavić...
- Pokušali smo da pomognemo tim ljudima koji su radili u prištinskom pozorištu. 
Pozorište nije na budžetu, ali Ministarstvo isplaćuje plate zaposlenima. 
Međutim, taj platni spisak, napravljen u Miloševićevo vreme, krajnje je 
iracionalan. U jednoj grupi su oni koji imaju dvostruke plate, u drugoj oni 
koji primaju normalne, a u trećoj - minimalac. Tako da neko ima 60.000, neko 
drugi 30.000, a oni koji su na minimalcu primaju samo 3.000 dinara. Zašto bi 
smenjeni direktor Radoslav Stojanović koji živi u Nišu primao platu 30.000 
dinara, iako ništa ne radi, samo zato što ga je neka vlast uvrstila na neki 
spisak? Ali njega štiti zakon. Zalagao sam se da ovo pozorište uđe u budžet, 
ali socijalisti se nisu složili sa tim i ideja je propala. Zašto bi ti ljudi, 
koji jedva preživljavaju na Kosovu, morali da dolaze ovde i da mole da dobiju 
novac da bi postavili predstavu na scenu? Uveren sam da ovo pozorište mora da 
počne da se finansira iz republičkog budžeta, jer ako izgubimo svoje ustanove 
na Kosmetu, izgubićemo i pokrajinu.