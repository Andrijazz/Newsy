> Izvor: matf
> Datum: 
> Rubrika: kultura
> Naslov: SA PREKSINOĆNE AUKCIJE U "CVIJETI ZUZORIĆ"
> Članak:


Od ponuđenih 250 predmeta prodata samo petina, i to sitnice kao što su 
figurice, čaše, kutlačica, zdelica...  Niko nije     pokazao zanimanje za 
sjajno delo Jovana Bijelića "Prometej"

AMBIJENT Paviljona "Cvijeta Zuzorić" "naseljen" sa nešto više od 250 predmeta, 
prevashodno primenjene umetnosti, namenjenih aukcijskoj prodaji koju je 
preksinoć organizovala Aukcijska kuća "Madlart" - delovao je raskošno i 
izazovno. Tome je, prevashodno doprinelo četrdesetak antiknih tepiha i domaćih 
pirotskih ćilima na koje je i stavljen akcenat ove aukcije.
Prodata je, međutim, tek jedna petina ponuđenog i to uglavnom sitnice: 
figurice, staklene flaše za liker, bidermajer čaše, poneki ostatak rasparenog 
porcelanskog servisa, kao, recimo, čajnik... Prodati su i manji srebrni komadi: 
dozna za sapun, kutlačica za sos, zdelice. Najviše se kupovalo ono što je 
koštalo od 100 do 300 evra i to po početnim cenama. Atmosfera je potpuno 
odudarala od bezmalo glamuroznog izgleda ambijenta. Ostvaren je promet od 
25.500 evra što je još uvek primetno ostalo ispod cene (početna - 33.000 evra) 
"Prometeja" slike Jovana Bijelića iz 1919. kojeg su organizatori smatrali 
favoritom i najvećim izazovom večeri. 
Nešto što bi se moglo nazvati aukcijskim nadmetanjem zaiskrilo je kod male 
kristalne vaze "Lalik" (cana je sa 650 porasla na 700 evra). Od oko 260 šansi 
do stvarnog aukcijskog nadmetanja je došlo svega dva puta. Turskom tepihu 
"panderma" podizana je cena sedam puta i kupac ga je dobio za 650 evra, što je 
za 150 evra više od početne cene, ali jeste dobra kupovina. Prava bitka se, 
međutim vodila oko zaista posebne bidermajerske posude (kombinacija stakla i 
srebra) kad je cena podizana više od 10 puta i od početnih 600 porasla na 1.200 
evra.
Ipak, dve najskuplje stvari koje su prodate otišle su novim vlasnicima po 
početnim cenama: "Portret Mice, kći brata mi Steve" (27,5 visok i 18,5 
centimatara širok) Uroša Predića za 2.500 evra i "Karabah", kavkaski tepih (360 
sa 133 centimetra) za 2.200 evra.
Srebro se prodavalo zaista po prihvatljivim cenama, bezmalo je bila uračunata 
samo gramaža. Ali, čudi da se nije našao kupac ni za jedan od desetak ponuđenih 
stonih i kaminskih satova kojima se cena kretala od 500 do 3.500 za muzejski 
tabernakl sat. Tako je "Madlart" prošao i sa nameštajem, mada altdojč sto sa 
šest stolica košta manje nego nov trpezarijski komplet u nekoj od boljih 
gradskih prodavnica nameštaja. Aukcija je, dakle, dobro mesto i prilika da se 
realno izmeri ne samo (tržišna) vrednost umetnina, već i zainteresovanost, 
možda ukus publike. Pa rafiniranom posmatraču čitava priča može biti 
indikativna i kad je nivo obrazovanosti i obaveštenosti publike u pitanju.