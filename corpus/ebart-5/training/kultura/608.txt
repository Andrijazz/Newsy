> Izvor: matf
> Datum: 
> Rubrika: kultura
> Naslov: Poznati hiphoper 6. novembra nastupiće u "Beogradskoj areni"
> Članak:


Karte za koncert koštaće 1.800 i 2.000 dinara, a u prodaju će biti puštene u 
ponedeljak, 30. oktobra

Beograde, skačiii... Američka hip-hop atrakcija Fifti Sent (50 Cent) će 6. 
novembra nastupiti u "Beogradskoj areni", koja će njegovim nastupom konačno 
biti svečano otvorena! Fifti Sent je, bez konkurencije, najveća zvezda koja će 
ove godine nastupiti u Beogradu, a karte po ceni od 1.800 dinara za tribine, 
odnosno 1.800 i 2.000 dinara za parter biće puštene u prodaju u ponedeljak, 30. 
oktobra. 
Kurtis Džejms Džekson III, kako glasi pravo ime Fifti Senta, rođen je 1975. 
godine u Njujorku, a odgajili su ga baba i deda, budući da je njegova majka 
ubijena u sukobu narko-dilera. Fifti je od malih nogu radio na svom "gangsta" 
imidžu, 1994. godine je hapšen zbog dilovanja droge, a 1998. godine potpisuje 
ugovor sa izdavačkom kućom "Kolumbija rekords" i objavljuje dve kontroverzne 
numere - "How to Rob" i "Ghetto Qur'an" u kojoj je žestoko potkačio 
narko-dilere iz Njujorka, pa čak pomenuo i imena većine glavnih igrača. Nakon 
ovog singla počeo je njegov sukob sa narko-bosom Kenetom Mekgrifom. Neposredno 
pre objavljivanja debi albuma "Power of the Dollar" Fifti Sent je u maju 2000. 
godine upucan u rodnom Kvinsu. Prema policijskom izveštaju, u Fiftija i 
njegovog saradnika Altona Brauna nepoznati napadač je ispalio devet metaka dok 
su sedeli u parkiranim kolima. Popularni hiphoper (hip-hop je stil života koji 
obuhvata rep, skrečovanje, brejkdens i grafite) je ranjen u obe noge i u 
vilicu, ali je ipak preživeo, a nakon pucnjave karijera neuništivog Fifti Senta 
kreće uzlaznom putanjom. Inače, pretpostavlja se da su iza ovog pokušaja 
ubistva stajali ozloglašeni Mekgrif i Fiftijev ljuti neprijatelj, reper Dža Rul.
Posle pesme "Wanksta", koja je korišćena u filmu "Osam milja", Fifti 2003. 
godine snima album "Get Rich or Die Tryin" koji su producirali Eminem i Dr. 
Dre. Sa ploče, koja je prodata u više od 11 miliona kopija,  skinuti su hitovi 
"In Da Club", "P.I.M.P." i "21 Questions", a Sent je postao najveća muzička 
zvezda u Americi. Ako je to uopšte moguće, Fifti je postao još popularniji 
nakon što je 2005. godine objavio album "Massacre" (prodat u više od osam 
miliona kopija), a sa pesmom "Candž Shop" američki hiphoper je osvojio sve 
moguće nagrade MTV-ja, a jedino je praznih ruku ostao na dodeli "Gremi" 
nagrada, iako je imao čak šest nominacija. 
Inače, koncert Fifti Senta organizuju koncertna agencija "Skaj mjuzik" i 
"Beogradska arena", uz podršku Skupštine grada. Do kraja nedelje će biti 
organizovana konferencija za novinare na kojoj će biti saopšteni svi detalji u 
vezi sa gostovanjem popularnog hiphopera.