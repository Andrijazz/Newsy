> Izvor: matf
> Datum: 
> Rubrika: kultura
> Naslov: Rokenrol, sada!
> Članak:


piše: Aleksandar Žikić

Karijera Bajage i "Instruktora" nesumnjivo se nalazi na važnoj tački. Vrh na 
koji su se davno popeli pretvorio se u neku vrstu visoravni, po čijoj ravnini 
bend hoda već godinama. Osnovno pitanje je da li je reč o relaksirajućoj, 
neobaveznoj šetnji, ili potrazi za skrivenim stazama koje, možda, vode nekoj 
još višoj i, samim tim, teže pristupačnoj poziciji. Kao neprikosnoveni 
predvodnici domaćeg kreativnog mejnstrima, Bajaga i "Instruktori" s jedne 
strane mogli da se opuste i, reciklirajući svoje najsvetlije domete, relativno 
udobno održavaju reputaciju. S druge strane, nikako to ne bi smeli, ni zbog 
sebe, niti zbog svoje (i stare i nove) publike. Novi album "Best of Live" 
(Metropolis) zaključak je jednog perioda u radu benda, čije su granične tačke 
"Muzika na struju" (1993), najveći od svih Bajaginih hitova "Moji drugovi" 
(saundtrek "Ni na nebu ni na zemlji", 1994) i za sada poslednji studijski disk 
"Zmaj od Noćaja" (2001). Taj period možda nije posedovao inicijalnu svežinu i 
rasterećenost najranijeg, niti promišljeno istraživanje "srednjeg" perioda 
Bajagine karijere, ali je zračio samopouzdanjem i imponovao sigurnošću. 
"Best of Live" je ono što se od te vrste albuma i očekuje - dostojna 
rekapitulacija gotovo čitave karijere, uz dve numere iz uskoro i formalno 
nepostojeće jugoslovenske fioke: "Slovenačka reč" i "Pesna protiv maleri". Ova 
druga, originalno rađena za potrebe predstave "Kutrite mali hrčki" Skopskog 
dramskog teatra i otpevana na makedonskom, jeste i udarni singl, čiji spot je 
sniman na izuzetno atraktivnoj lokaciji - krovu zgrade PC "Ušće". Simbolično, 
snimanje spota na vrhu nekada skoro sasvim uništene zgrade, koja se polako, ali 
sigurno transformiše u velelepni trgovačko-poslovni centar, moglo bi 
predstavljati najavu za velike poduhvate koji Bajagu, "Instruktore" i njihovu 
publiku - a samim tim i kompletan domaći mejnstrim - očekuju u bliskoj 
budućnosti.