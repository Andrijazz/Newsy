> Izvor: matf
> Datum: 
> Rubrika: kultura
> Naslov: Intervju Darjan Mihajlović
> Članak:


"Siguran sam da ništa bolje od kulture ne može da popravi imidž Srbije u svetu. 
Zato je i visokokvalitetna opera, kao ozbiljna tekovina zapadne civilizacije, 
važan most ka Evropi", kaže reditelj operete "Slepi miš" koja će 23. decembra 
biti izvedena u Centru "Sava"

Volim krajnosti, kaže dramski i operski reditelj mlađe generacije Darjan 
Mihajlović, koji posle revolucionarne, nadaleko čuvene režije Verdijevog 
"Magbeta" (iduće godine gostovaće u Ljubljani i Budimpešti) dovršava pripremu 
operete, pevljivog "Slepog miša", Johana Štrausa mlađeg. Novosadska premijera 
ove najpoznatije klasične operete zakazana je za 21. decembar, u 19 sati, u 
Srpskom narodnom pozorištu, a zatim će uslediti i beogradska, 23. decembra, u 
Centru "Sava". Veselje, optimizam i poenta da je "šampanjac kriv za sve" razlog 
je izvođenju ovog dela u vreme novogodišnjih praznika.
nKako uspevate da, iako ste zahtevni, tako dobro komunicirate sa brojnim 
učesnicima u tim spektaklima?
- Tajna je samo u posvećenosti. Kako reče jedan moj pokojni kolega: "Ja sam 
svaki svoj film odgledao prvo u glavi". Trudim se i sam da to činim, i onda mi 
nije teško da sugestivno delujem na ljude. Standardi koje u svojim režijama 
sebi postavljam prilično su visoki, i onda se do kraja borim da ih ispunim. 
nKonkretno, kako je "u glavi" izgledala ova opereta?
- Opereta je prilično striktna forma i ne trpi mnogo osavremenjivanja, pa čak 
ni visoku estetizaciju, budući da se radi o jednom periodu, komadu koji je sav 
u šampanjskoj atmosferi. Ja sam samo pokušao da to nekako svedem na ljudsku 
meru. U "Slepom mišu" je opisano buđenje građanskog društva. Građanski, u 
pravom smislu te reči - snobovski bal, na kome se svi maskiraju u plemiće i 
tvrde da imaju plavu krv, u stvari je praznik liberalizma, slobodne ljudske 
volje i ponašanja po građanskim normama. Priča se odnosi na to kako se usred 
radne nedelje dešava jedan veliki bal i kako onda svi onako pijani od šampanjca 
idu na posao, trudeći se da ostanu normalni. To je, zapravo, priča o čoveku 
koji se u jednom trenutku oslobađa svih stega. 
nNameću li se paralele sa današnjim društvom u kome živimo?
- Nisam imao referencu koja je vezana za Srbiju trenutno, budući da mi u 
formiranju građanskog staleža jako kasnimo. Građanski stalež je, u stvari, 
jedna ekonomska kategorija. Čini mi se da i ovde ljudi teže liberalnom 
građanskom životu, dakle životu oslobođenom od bilo kog uticaja sem onog koji 
je prihvatljiv na putu sopstvenog ostvarenja. U tom smislu i naše današnje 
društvo ide ka tome da, na neki način, osmisli svoju zabavu i druženje, da to 
ne bude samo kafana-kuća-škola, već da se taj trougao razbije, pa i da se 
kultura zabave podigne na drugačiji nivo. Ova opereta i o tome govori - koliko 
čovek može da bude inventivan u kontekstu jednog običnog socijalnog događaja.
nDa li je teška situacija u SNP-u možda osenčila rad na ovoj vedroj predstavi?
- Nije, mi smo profesionalci. Stanislavski lepo kaže kako svaki umetnik treba 
da ostavi svoj kaput na ulazu u pozorište i da uđe potpuno čist u posao. I ako 
je danas nešto tačno, onda je tačno da umetnici, bez obzira na sve probleme 
koje imaju, na posao dolaze čisti i sa željom da rade najbolje što mogu. 
nPitanje se odnosilo na konkretne uslove rada u teatru...
- Uslovi za opersku delatnost u Srbiji su katastrofalni. U pitanju je jedna od 
tekovina zapadne civilizacije, kojoj mi, ako se ne varam, upravo težimo. Ako 
nemamo visokokvalitetnu operu, mi, prosto, sečemo put kojim želimo da idemo. 
Opera je skupa stvar i danas je, bar u zapadnoj Evropi, podignuta na nivo 
vrhunskog društvenog događaja; velike operske zvezde su globalne zvezde. Srbija 
mora da prati taj trend, jer to je nešto što nas odvaja od modela azijskog 
kapitalizma i približava modelu, recimo, skandinavskog. 
nSmeši li vam se mesto gradskog sekretara za kulturu, kao što se priča?
- Zasad nema ničeg zvaničnog. Osim toga, nemam udela u svemu tome, jer sam 
protekle četiri godine bio preokupiran režijom. I dalje, međutim, govorim isto 
kao i ranije, u smislu da se u međuvremenu ništa nije dogodilo kada su u 
pitanju sistemski zakoni, drugačija raspodela sredstava, u smislu podrške 
izvozničkoj a ne uvozničkoj kulturi. A, siguran sam da ništa bolje od kulture 
ne može da popravi imidž Srbije u svetu.
nDa li ste bili inicijator potpisivanja peticije protiv prethodnog sekretara?
- Ne, ne, ne... Stojim na stanovištu da politika i umetnost moraju da se već 
jednom razdvoje i zato mi je još dok sam bio predsednik Sindikata smetalo to 
što se političko viđenje kulture i dalje preterano odražava na umetnost. Protiv 
sam i načina da se na političare deluje peticijama. Ipak, mislim da je za ove 
četiri godine trebalo uspostaviti sistem u kulturi kako bi umetnici postali 
među sobom konkurentni. U ovom periodu dosta je urađeno u pogledu uslova rada u 
teatrima, što jeste zasluga upravo Gorice Mojović. Ono što meni kao mladom 
umetniku smeta, to je što nismo uspeli da proizvedemo nešto novo i umetnički 
sveže iako potencijala ima. Potrebna su nam nova lica, veći broj premijera... 
članstvo u Uneskovom pozorišnom institutu. Znači, u hardverskom smislu smo 
jaki, ali nam nekako sa softverom ne ide baš najbolje.