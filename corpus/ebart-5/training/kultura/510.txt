> Izvor: matf
> Datum: 
> Rubrika: kultura
> Naslov: kratkirezovi
> Članak:


U Muzeju naivne umetnosti u Jagodini, 21. marta otvorena je samostalna izložba 
skulptora Dragutina Aleksića iz sela Sladaje kod Despotovca. Na izložbi su 
predstavljene 53 skulpture kao i pet slika nastalih u periodu od 1968. do 1979. 
godine, a koja predstavljaju najvredniji deo njegovog stvaralačkog opusa. 
Izložba će trajati mesec dana. Izložbu prati obiman katalog sa tekstom višeg 
kustosa Ljiljane Kojić, popisom izložbi i bibliografijom  kustosa Ivane 
Jovanović, popisom dela na izložbi i onih koji se nalaze u hotelu "Jagodina" 
(osam skulptura, među kojima i "Život pastira" visoka 18 metara), u prostorima 
Zdravstvenog centra u Jagodini (18 skulptura) i PTT Jagodina (dve skulpture). U 
zbirci Muzeja naivne umetnosti (od 1970) nalazi se 61 delo, 56 skulptura i pet 
slika. Njegova dela nalaze se u muzejskim zbirkama, galerijama i privatnim 
kolekcijama u Srbiji i inostranstvu, hotelima i mnogim radnim organizacijama. 
Zahvaljujući svojim originalnim skulptorskim ostvarenjima stekao je veliki broj 
poštovalaca i mecena. Za svoj umetnički rad dobio je više nagrada i priznanja, 
od kojih treba izdvojiti Veliku nagradu za izložena dela na Prvom bijenalu 
jugoslovenske naivne umetnosti u MNU u Jagodini 1981. godine.