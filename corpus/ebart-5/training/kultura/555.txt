> Izvor: matf
> Datum: 
> Rubrika: kultura
> Naslov: Edžit festival ili država bez pasoša, od 6. do 9. jula
> Članak:


Više od 35.000 posetilaca šetalo je prvog dana Petrovaradinskom tvrđavom sa 
malom crvenom knjižicom - vodičem kroz "Edžit festival 06" u rukama i biralo na 
koju će od 25 festivalskih bina. Predsednik Srbije Boris Tadić, međutim, nije 
imao takav problem, on je samo prošetao tvrđavom sa pratnjom. Kamp kraj Dunava 
punio se danima pre početka festivala. U njemu je u četvrtak poslepodne 
odigrana i fudbalska utakmica između EU koju je predvodio Oli Ren, komesar EU 
za pridruživanje i tima Edžita na čijem čelu je bio visoki funkcioner Pakta za 
stabilnost jugoistočne Evrope Goran Svilanović. Domaćini su pobedili sa 3:0, 
tako da su došli i vidno raspoloženi na "Agoru" na Tvrđavi gde je održana 
tribina - "Kada ćemo putovati kao sav normalan svet?" - mitovi i legende o 
šengenskoj beloj listi. Na tribini su pored Rena i Svilanovića govorili i 
ministar spoljnih poslova Vuk Drašković, ministar inostranih poslova BiH Mladen 
Ivanić, Milica Đilas iz kancelarije za pridruživanje EU Vlade Srbije i dopisnik 
lista Ekonomist iz Brisela Tim Džuda.
U Muzeju grada Novog Sada čiji je credo "Muzej koji pamti", otvorena je izložba 
"Šest godina Edžita" autorke Danice Simonović na kojoj su posetioci mogli da 
vide sav programski materijal prošlih manifestacija, kao i da na video bimu 
posmatraju dešavanja sa ranijih manifestacija. Muzej, koji je otvoren tokom 
čitave noći za vreme trajanja Edžita, jedna je fina oaza u koju posetioci mogu 
da se povuku iz bučnih dešavanja u malo mirnije prostore, a da ipak, opet, budu 
na Edžitu. Ove godine se i Galerija Udruženja umetnika Petrovaradinske tvrđave 
"Likovni krug" (Galerija je pored terase na Tvrđavi) pridružila zvaničnim 
programima Edžit festivala, te je u saradnji sa njima organizovala izložbu 
"Yesterday's Nenjs..." grupe britanskih umetnika "Crazygoat Art Promotions". 
Ovo je njihova druga promocija u Srbiji u okviru turneje, a nastala je kao 
nastavak "Re: Location" izložbe koja je održana prošle godine a koja je okupila 
osam umetnika iz Velike Britanije. Izložba britanskih umetnika otvorena je sve 
vreme trajanja Edžita, a i nakon Festivala će trajati do 30. jula.
Nakon otvaranja ovih izložbi i tribine, zvanično je počeo Edžit nastupom grupe 
The Cardigans na Main stejdžu. I dok su se na glavnoj bini smenjivali sjajni 
bendovi kao što su Franz Ferdinand - najpopularniji britanski i vodeći svetski 
indirok sastav današnjice, a zatim The Cult sa svojim darkerskim 
pseudomisticizmom, na Fusion stejdžu je nastupila Suzan Vega, Partibrejkersi, 
Darko Rundek i Cargo orkestar, Obojeni program i Blockout. Njorld stejdž je 
otvorila grupa Black Panters i Foltin, a nakon toga, kad se već mrak spustio na 
bedeme Tvrđave začuli su se zvuci Borisa Kovača i La campanella orkestra, Kala, 
Orhtododž Celtsa i dr.
Ulica NGO organizacija prepuna štandova nudila je celu noć publici ankete i 
promotivne brošure. Prvo jutro osvanulo je sa najviše publike u Dance areni, sa 
radnicima JKP "Čistoća" koji su već do 9 ujutro očistili sve đubre kako bi 
Tvrđava za drugi dan bila "čista kao suza". Tokom prvog dana Festivala 
povređeno je dvoje ljudi koji su pokušali da uđu na Festival penjući se uz 
bedem Tvrđave. Jedna osoba je zadobila lakše, a jedna teže povrede. Većih 
incidenata na samom Festivalu nije bilo. Policija je, inače, od 42 posetioca 
Edžita oduzela 44 grama marihuane, 116 tableta ekstazija, pola grama hašiša, 
šest grama "spida", 10 grama amfetamina i nekoliko tableta leksilijuma i 
diazepama.