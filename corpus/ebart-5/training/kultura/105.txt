> Izvor: matf
> Datum: 
> Rubrika: kultura
> Naslov: Posle premijere u bečkoj  "Kamernoj Operi"
> Članak:


Oktobar je mesec kada se u austrijskoj prestonici po običaju pojačavaju 
aktivnosti na planu kulturnih aktivnosti. Na programu čuvene Bečke opere mogla 
su se čuti dela Belinija, Janečeka, Mocarta i Pučinija, te dugo pripremana 
premijera Verdijevog "Falstafa", a na sceni Folksopere dela Štrausa, Rosinija i 
Lehara. U bečkim pozorištima postavljeno je nekoliko zapaženih premijera, u 
Gradskoj hali su gostovali svetski poznati pevači Kristina Agilera, Maraja 
Keri, Bob Dilan i Dejvid Bouvi, a u muzejima su otvorene izložbe Direra, Pikasa 
i Šagala. Tu su i druge izložbe, koncerti, predavanja i ostale 
kulturno-umetničke manifestacije.
Kulturni događaj meseca, međutim, dogodio se protekle subote u bečkoj Kamernoj 
operi. Izvedena je "Zora D.", kamerna opera u jednom činu za četiri vokalna 
solista i orkestar od l4 muzičara. Libreto za ovu operu je napisala Beograđanka 
Isidora Žebeljan (1967) u saradnji sa sestrom Milicom, na osnovu originalne 
ideje dramaturga Dušana Ristića. Libreto je prošle godine u konkurenciji 210 
projekata na konkursu ugledne britanske fondacije "Dženezis" dobio jednu od pet 
novčanih podrški za postavku na jednoj od operskih scena Evrope. U žiriju se 
nalazio i Dejvid Pauntni, autor brojnih operskih postavki i čovek kome su širom 
otvorena vrata svih velikih operskih kuća Evrope. On je u tekstu naše autorke 
video izuzetno zanimljivu podlogu za nastanak vizuelno-zvučnog događaja visoke 
umetničke vrednosti. Autoritet gospodina Pauntnija kao reditelja ovog komada 
doveo je do koprodukcije kamernih opera u Amsterdamu i Beču, praćene dostojnim 
marketingom i interesom muzičkih krugova čitave Evrope. Na premijeri u 
Amsterdamu, l5. juna ove godine, delo je doživelo apsolutni uspeh, a to se 
ponovilo i na austrijskoj premijeri u subotu. U prisustvu najuglednijih 
ličnosti federacije i grada Beča, ambasadora iz pet evropskih zemalja i velikih 
imena bečke muzičke scene, publika je operu posmatrala u jednom dahu, a na 
kraju aktere pozdravila desetominutnim aplauzom. Kada je na scenu izašla 
autorka Isidora Žebeljan, u dvorani su se čule ovacije ljubitelja operske 
umetnosti.
Ova opera je u Austriji pobudila veliko interesovanje, pa je predviđeno čak 12 
izvođenja tokom oktobra i novembra, a u pripremi su i gostovanja na ostalim 
operskim scenama Evrope. Autorka se nada da će se uspešno završiti pregovori i 
sa direkcijom Bemusa do sledeće godine i da će ovo vanserijsko delo moći da 
vidi i beogradska publika, barem na nemačkom, ako već nije moguće na 
originalnom srpskom jeziku.