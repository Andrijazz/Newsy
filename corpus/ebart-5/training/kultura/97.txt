> Izvor: matf
> Datum: 
> Rubrika: kultura
> Naslov: ZBORNIK O RIGI OD FERE PREDSTAVLJEN U ATINI
> Članak:


U Atini je, u našoj ambasadi predstavljen Zbornik beogradskog Filološkog 
fakulteta "Riga Velestinac i balkanski narodi". Zbornik su grčkoj i srpskoj 
naučnoj publici predstavili naš ambasador, istoričar dr Dušan Bataković, dr 
Miodrag Stojanović i dr Dimitrios Karamberopulos, predsednik Društva za 
negovanje tradicija Rige od Fere.
Ova naučna publikacija sadrži radove sa Međunarodnog simpozijuma. Riga 
Velestinac i balkanski narodi, održanog 1998. godine u Beogradu, povodom 200. 
godišnjice od smrti velikog balkanskog revolucionara i grčkog pesnika i 
prosvetitelja koga su Turci pogubili u kuli Nebojši. Radovi srpskih, grčkih, 
rumunskih i bugarskih naučnika objavljeni u ovom Zborniku dvojezično, na 
srpskom i grčkom jeziku, doprinose rasvetljavanju panbalkanskih razmera 
delovanje Rige Velestinca.
Predstavljajući ovaj zbornik dr Bataković je istakao da je delo Rige od Fere 
trajno uticalo na istoriju balkanskih naroda.
Dr Kramberopulos, je ukazao na svojevrsnu avanturu Riginog  imena i zabunu koja 
je skoro 150 godina vladala oko imena velikog balkanskog vizionara. Naime, 
greške u interpretiranju Riginog imena su se do 1995. godine ponavljale, ne 
samo u inostranim enciklopedijama, nego i u grčkim školskim udžbenicima. Tim 
povodom je pozvao istoričare u Srbiji, za koju su ličnost i delo velikog 
balkanskog revolucionara trajno vezani, da koriste ime Riga Velestinac, kojim 
je on i potpisao sva svoja dela. 