> Izvor: matf
> Datum: 
> Rubrika: kultura
> Naslov: FILMSKA KRITIKA
> Članak:


Da li inspirisan esejom Gabrijela Garsije Markesa o istinitim pričama koje se 
nikada nisu dogodile, ili prepričavanjima koja imaju i makedonsko-bugarsku, 
bosansko-rumunsku, čak i mađarsko-hrvatsku varijantu, tek urbana legenda o 
mrtvoj babi zamotanoj u tepih koji je potom ukraden, stožer je i osnovni 
pokretač svih događanja u crnoj, brzometnoj komediji "Balkankan" mladog 
makedonskog reditelja Darka Mitrevskog.
Film je sada na redovnom repertoaru domaćih bioskopa i ne bi ga valjalo 
preskočiti. I to ne samo zarad zadovoljenja puke radoznalosti izazvane željom 
za spoznajom čemu li su se to Makedonci toliko smejali, te su svojim hrljenjem 
u bioskope "Balkankan" načinili filmom gledanijim od "Titanika". Vredi ga 
gledati i zato što je njegov bizarni crni humor zavodljiv, što je urnebesno 
ekspresivan a neopterećen velikim i važnim porukama, što su mu ritam i tempo 
takvi da se gleda u jednom dahu (traje 89 minuta), a pre svega zato što su 
postupci, reakcije i mentalitet brojnih junaka ove filmske priče lako 
prepoznatljivi svakom ovdašnjem prosečnom, tranzicionom gledaocu. Jer između 
ostalog, ovo je film i o tome da se iza svake patriotske patetike obično krije 
veliki profit, pa i o onima koji, dok se desnicom hvataju za srce zaklinjući se 
u domovinu, levicom posežu za novčanikom u zadnjem džepu svog sagovornika. 
Ukratko, ovo je film o svim mogućim paklenim krugovima balkanskog kriminalnog 
podzemlja u kojem, bez obzira na povremena neprijateljstva, svako svakog zna. 
Zajednička avantura profitom na tuđoj nesreći ujedinjenih mangupa i zlikovaca 
Balkana.
"Balkankanom" Mitrevski je uneo sveži dah među stereotipima opterećene 
kinematografije balkanskih prostora. Ispravno je postupio kada je odlučio da 
svoju priču ispriča u formi dobro izbalansiranog roudmuvija. Uostalom, priču 
čija je radnja smeštena u 2001. godinu (trenuci kratkog građanskog rata u 
Makedoniji) koja se razvija ne samo u Makedoniji, već i u Bugarskoj, Grčkoj, 
Srbiji, Crnoj Gori, Bosni i na Kosovu, teško bi bilo ispričati bez neprestanog 
putovanja.
U poteru za ukradenim tepihom sa mrtvom babom (izvrsna Seka Sablić kao zla baba 
Zumbula), kreće se i glavni filmski junak, siromašna kukavica i dezerter 
Trendafil Karanfilov (Vlado Jovanovski) zajedno sa svojim pobratimom, 
italijanskim sitnim lopovom Santinom Đenovezeom (Adolfo Mardžiota), koji se 
zarad davno datog porodičnog obećanja da će se pobratimu naći pri ruci kada 
ovaj bude u nevolji, "uvaljuje" u za njega teško razumljiv balkanski 
galimatijas. Jer, usput će se Trendafil i Santino sresti i sa uglednim bivšim 
ratnim zločincem a sada dedinjskim biznismenom (Miodrag Krivokapić), junačnim 
crnogorskim trgovcem svega i svačega pa i droge (Petar Božović), 
hrvatsko-bošnjačkim profiterima kojima Umprofor kvari i poslove i krvnu osvetu 
(odličan tandem Dejan Aćimović i Nikola Kojo). I konačno, sa najvećim zlikovcem 
i jedinim likom koji nije u ovom filmu ni trunke obojen humorom, sa Šefketom 
Ramadanijem (još jedna odlična uloga Branka Đurića), kosovskim trgovcem belim 
robljem, decom i ljudskim organima...
Posleratni, tranzicioni i u kriminal i korupciju ogrezli eksjugoslovenski i 
ekssocijalistički balkanski prostor, na dlanu. I da se Darko Mitrevski nije 
opredelio za komediju i za srećan filmski kraj u kojem iznenadna hrabrost malog 
čoveka pobeđuje svako zlo, od muke bi plakali do poslednje suze.
"Balkankan" je pun iznenađenja, uvodna scena je nezaboravna (prepričavanjem bi 
vam uskratili zadovoljstvo gledanja), a vredi pomenuti i glumačke doprinose 
Tonija Mihajlovskog, Antonele Toraz i Zvezdane Angelovske, pamtljivu i 
funkcionalnu muziku Kirila Džajkovskog i fotografiju snimatelja Sukija 
Medenčevića. Baba nije pronađena, ali tepih jeste.