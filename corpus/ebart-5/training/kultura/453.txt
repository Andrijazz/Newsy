> Izvor: matf
> Datum: 
> Rubrika: kultura
> Naslov: Međunarodni festival dokumentarnog filma, IDFA u Amsterdamu od 24. novembra do 
> Članak:

4. decembra

Gordana Gavrilova
Specijalno za Danas

Ono što Amsterdamski festival dokumentarnog filma - najveći i trenutno 
najznačajniji u Evropi - čini mekom dokumentarsitike, nisu samo njegovi 
programi kojima su obuhvaćena dela do 60 minuta, iznad 60 minuta, debitantska 
ostvarenja i najbolji filmovi sa ostalih festivala, već i Filmska pijaca (Doc 
for Sale), kao i brojni učenici Foruma (Doc Forum), na kome se dešavaju 
pičinzi, odnosno, predstavljanja filmova koji traže producente. Oblik "borbe za 
film" u kojem, mi ovdašnji, nismo baš vični. Tu su i radionice (IDFACADEMY), 
kao i master-klasovi, koje drže poznati dokumentaristi, kao što su Kim 
Longinoto, Rajmon Depardon, Klodin Nugaret... Jedan od master-klasova, ove 
godine, bio je posvećen majstorima filmske kamere u dokumentaristici, o kojima 
su govorili prvi ljudi evropske dokumentaristike danas - Viktor Kosakovski, Mel 
van Esen ili Dag Blok. Najzad, "Razgovori dana" su svakodnevna pojava, kao i 
debata ili specijalno događanje (ženska dokumentaristika danas, budućnost 
dugometražnog dokumentarca, ratni dokumentarizam, novo u dokumentaristici 
danas, uloga dokumentarca u menjanju sveta...) Brojne diskusije i susreti ove 
godine posvećeni su i jednoj od centralnih tema IDFA - terorizmu (debata o 
ulozi mas-medija u propagandi u godinama terora, na primer).
Sve pomenuto čini da u festivalskom centru De Balie, koji se nalazi na 
centralnom amsterdamskom trgu Letceplejnu, preko puta koga je glavni 
festivalski bioskop - "Siti" sa sedam dvorana, vrvi od ljudi, žamora, žučnih 
rasprava, prijateljskih diskusija i sveopšte gužve. Svakog dana, od pola šest 
do pola sedam uveče, upriličen je susret - "Gosti sreću goste", gde se zaista 
može sresti svako ko je na bilo koji način interesantan: od autora, preko 
poznatih TV urednika, kupaca, prodavaca, pridošlica u svet dokumentarizma ili 
njegovih zvezda. Do kasnih večernjih sati gužva je i u obližnjem bioskopu 
"Kalipso", a posebno u njegovoj dvorani "Sinerama 1", u kojoj se dešavaju 
udarne festivalske projekcije. Odmah do njega, "American hotel" poprište je Doc 
Foruma i filmske pijace.
Večeras posle 22 sata, u "American hotelu" biće proglašene nominacije za 
nagarde - iz svakog programa po tri filma naći će se u borbi za vrhunska 
festivalska priznanja, a njihovi predlagači obrazložiće prisutnom auditorijumu 
svoje razloge. Juče je, inače, u dvorani "Sinerama 1" održana druga projekcija 
filma "Pileći izbori", a treća je zakazana za sutra. Ovaj film Gorana 
Radovanovića prikazuje se u takmičarskom programu IDFA, u konkurenciji 20 
filmova do 60 minuta pristiglih iz celog sveta. Pored Radovanovića, u  
Amsterdamu je Vera Vlajić, kao član međunarodnog žirija za sekciju "Srebrni 
vuk", u kojoj se takmiči Radovanovićev film. Vlajićeva istovremeno bira i 
filmove za naredni festival u Beogradu. Tu je i predsednik Saveta Beogradskog 
festivala dokumentarnog i kratkometražnog filma Janko Baljak, svakodnevno 
viđamo Radu Šešić, predavača na Univerzitetu u Amsterdamu, koja je i jedan od 
predselektora IDFA i dobronamerni savetodavac festivala u Beogradu. Čitav jedan 
mali tim, dakle, koji će pokušati da iskustvima iz Amsterdama unapredi 
Beogradski festival.
Zanimljiva za naše prostore bila bi i infromacija o tome ko sve snima filmove o 
nama i o čemu oni govore. U 47. broju holandskog časopisa Film, koji se deli u 
festivalskom centru nailazimo na informaciju da se u Danskoj uveliko snima 
dokumentarac o suđenju Miloševiću. Pod naslovom "Pišući istoriju", iz pera Mads 
R. Marigarda stoji podatak da će u ovaj film biti uloženo 945.000 evra, a 
finansijeri su Danski institut za film, Nacionalni filmski odbor Kanade, 
Sandens institut, Media Plus i Ministarstvo za obrazovanje u Danskoj. Tim na 
ćijem je čelu producent Met Helde i reditelj Majkl Kristofersen, uveliko radi 
vec četvrtu godinu uz ekskluzivno pravo da snima ovaj "proces stoleća". Oni 
imaju pristup svim akterima procesa - od sudija do optuženih i branitelja. Još 
jedan dokumentarac, prikazan na ovogodišnjem festivalu, osamdesetdevetominutni 
film "Anatomija zla", takođe dolazi iz Danske, a govori o petorici srpskih 
paramilitaraca koji su počinili zločine na Kosovu i u Bosni (Srebrenica), koji 
o tome govore pred kamerama reditelja Ove Niholma. Ovaj film, trenutno je na 
prvom mestu, kad je reč o interesovanju za kupovinu ovde u Amsterdamu. Autor 
je, inače, do srpskih aktera svoje priče došao 2000. i za neznatnu novčanu 
nadokandu oni su mu "prodali" svoje ispovesti, u tajno oformljenom studiju za 
snimanje negde u Srbiji, objasnio je reditelj zainteresovanim u razgovoru posle 
projekcije. Na pitanje vašeg izveštača da li bi sa ovim filmom došao u Beogard, 
Niholm je kratko odvratio da misli kako "još uvek nije vreme za to".