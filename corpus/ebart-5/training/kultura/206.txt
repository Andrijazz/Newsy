> Izvor: matf
> Datum: 
> Rubrika: kultura
> Naslov: Na Petrovaradinskoj tvrđavi, od 1. do 4. juna održava se "No taboo - 2. 
> Članak:

festival ideja 2004"

U okviru programa ovogodišnjeg EXit festivala, održaće se i "No taboo - 2. 
Festival Ideja 2004", na kome je učešće rezervisano za mlade ljude mlađe od 30 
godina. Glavni program Festivala ideje zasniva se na multimedijalnom konkursu 
"No taboo - izađi sa idejom", koji je otvoren do 25. ovog meseca. Teme konkursa 
su: "Antisedž trafficking", "Inter - nationalizam" i "T-error", i mogu se 
obraditi u obliku video i audio materijala i kroz grafički, odnosno foto 
dizajn. Autori pobedničkih radova dobijaju specijalna priznanja "EXIT- great 
idea". Dragana Jović, PR Festivala, kaže za Danas da su izabrane socijalno 
političke teme aktuelne u našoj zemlji i regionu, a osnovni cilj Festivala je 
promovisanje ideje kao osnovnog pokretača promena.
- Festival Ideja podstiče "novu kreativnost" koja ima aktivan stav prema 
aktuelnim socijalno-političkim temama, promoviše ideje kao osnovnog pokretača 
promena u društvu - ističe ona i dodaje da je festival okrenut humanim idejama 
generacije "under 30". Pored konkursa, kao glavnog programa Festivala, u okviru 
pratećih programa, zainteresovani će moći da se uključe u rad video, grafičke i 
muzičke radionice. - Sve radionice su četvorodnevne, opremljene adekvatnom 
fotografskom, audio, video i računarskom opremom, a učesnici će imati priliku 
da realizuju svoje ideje na jednu od ponuđenih tema. Prateći program će 
zainteresovanima ponuditi i predavanja na temu advertajzinga, kao i projekcije 
sa različitih advertajzing festivala iz sveta. Organizator festivala je 
agencija "Hammer creative" iz Novog Sada, a sve dodatne i detaljnije 
informacije mogu se naći na sajtu www. festidea.org. 