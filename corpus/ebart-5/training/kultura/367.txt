> Izvor: matf
> Datum: 
> Rubrika: kultura
> Naslov: GALERIJA MATICE SRPSKE U NOVOM SADU ZATEČENA ZAHTEVOM REPUBLIČKOG MINISTARSTVA 
> Članak:

DA SE SMANjI BROJ ZAPOSLENIH

Upravnicu mr Branku Kulić pored budućeg funkcionisanja kuće, jer ih je 
nedovoljno, brine i doslednost u sprovođenju ovog "reza"

IONAKO malobrojni, zaposleni u Galeriji Matice srpske u Novom Sadu, postali su 
- prekobrojni. Da bi se povinovala zahtevu Republike za smanjenje kadrova, 
Galerija je morala da se "reši" dva čoveka, no, srećom, onih koje do punog 
uslova za odlazak u penziju, deli dva meseca. Dakle, ti radnici bi svakako 
otišli iz kuće, a na, njihova mesta trebalo je da dođu novi, mladi ljudi.
Planove mr Branke Kulić, upravnika Galerije Matice srpske, međutim, "pokvario" 
je neočekivani dopis iz republičkog ministarstva: nalog, da se ova ustanova 
kulture koju finansira Republika, sa brojem zaposlenih "uklopi" u predviđeni 
postotak smanjenja od sedam odsto.
- Umesto da se brojčano uvećamo, mi se smanjujemo - ogorčena je čelnica ove 
kuće - Godinama unazad naš kolektiv ima 27 radnika, što je za ustanovu ovakvog 
tipa i velikog prostora od 5000 kvadrata - nedovoljno. Sistematizacijom posla, 
na svako radno mesto imamo po jednog izvršioca a potrebno nam je daleko više. 
Ovakva ustanova morala bi da ima više radnika obezbeđenja, portira, 
čistačica... kako bi mogli da rade u smenama.
Mr Branka Kulić je nebrojeno puta na to obraćala pažnju republičkom 
Ministarstvu za kulturu tražeći odobrenje da uposli više ljudi. No, svaki takav 
zahtev je bio odbijen, da bi naposletku,  kao bumerang, stigao obrnut zahtev da 
se i ovako neveliki, kolektiv "okrnji".
- Prilično mi je teško palo da se odreknem dva radna mesta, sada nas je 25 - 
kaže Kulićeva. - Doneta je opšta uredba a da se nije vodilo računa o 
pojedinačnim interesima. Dokaz toga je, da naša galerija, u poređenju sa drugim 
ustanovama ovog profila, na platnom spisku ima duplo manje imena.
Upravnicu pored budućeg funkcionisanja kuće brine i doslednost postupka 
smanjivanja zaposlenih. Da li će, recimo, ministarstvo kako je obećalo, 
isplatiti prekobrojnim radnicima otpremninu i hoće li svoj zahtev sprovesti 
korektno i u potpunosti?