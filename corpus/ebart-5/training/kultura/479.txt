> Izvor: matf
> Datum: 
> Rubrika: kultura
> Naslov: Promocija knjiga bosanskih autora u izdanju beogradske IK Rende
> Članak:


Knjige dvoje bosanskih autora izdavačke kuće Rende, predstavljene su juče na 
konferenciji za novinare u beogradskom CZKD, a promocija za javnost održana je 
iste večeri u istom prostoru. U pitanju su zbirka priča Miljenka Jergovića 
"Mama Leone" i roman Lamije Begagić "Godišnjica Mature", objavljene u ediciji 
Ledolomac, objedinjene nazivom "Bosanci trče počasni krug". Jergović je rođen 
1966. u Sarajevu i prvu i odmah i nagrađenu zbirku pesama objavio je još 1988, 
a otad objavljuje i druge zbirke pesama, ali i priča, drame, romane, eseje. 
Jergović je i poznat novinar u Hrvatskoj. Nakon višegodišnje saradnje sa Feral 
tribjunom, od 2000. je novinar nedeljnika Globus. Knjige su mu prevedene na 
dvadesetak jezika. Lamiji Begagić, rođenoj 1980. u Zenici, "Godišnjica mature" 
je prva knjiga, a objavljivala je u brojnim časopisima i zbornicima, urednica 
je jednog književnog veb magazina i dva lista za decu.
Potrebu da njihove knjige u Srbiji budu posebno objavljene Jergović, koji je 
najpre mislio da će na taj način priznati da je pobedila politika zbog koje su 
vođeni ratovi na ovim prostorima (jer u pitanju su jezici koji se međusobno 
razumeju i sa kojih nije potrebno prevoditi, pa i objavljivati knjige kod 
posebnih izdavača za svaku zemlju), objasnio je ekonomskim razlozima. Naime, 
knjige hrvatskih i bosanskih izdavača bile bi preskupe za srpsko tržište. 
Njegovi omiljeni srpski pisci "mlađe generacije" - sintagma za koju kaže da se 
zapravo odnosi na one koji su se pojavili devedesetih i čije knjige iz 
razumljivih razloga nisu bile dostupne, jesu Vladimir Arsenijević, Biljana 
Srbljanović, Milena Marković, Ana Ristović, Danijel Kovač, Srđan Valjarević, 
Marko Vidojković koji je, kako je rekao, srpsku književnost izveo iz 
postseljačkog, ali i postmodernističkog diskursa sa kojim, kako tvrdi, svi 
"Južni Slaveni imaju problema", te pisci nešto starije generacije - Slobodan 
Tišma i Laslo Blašković, ali i oni iz paralelnih narativnih umetnosti kakve su 
strip i film, pa mu je i "Zograf užasno bitna faca", kao i reditelji iz 
devedesetih od kojih mu je Raša Andrić "privatni i narativni favorit". I Lamija 
Begagić kao svog favorita iz srpske književnosti navela je Srđana Valjarevića 
čijim je delom čak htela da se bavi kao svojom diplomskom tezom, ali, pošto su 
na odseku za književnosti naroda Bosne i Hercegovine, u koju spada i srpska, 
stigli samo do Basare (na ovdašnjoj katedri za srpsku književnost još uvek se 
ne stiže ni dotle), to nije bilo moguće.
Na pitanje da li se književne scene Bosne, Hrvatske i Srbije razvijaju 
autonomno ili ipak dolazi do nekih preplitanja, Jergović je odgovorio da je od 
svršetka rata bosanska književnost prisutnija u Hrvatskoj nego ikad u 20. veku, 
jer je provincijalni način gledanja na Bosnu nestao, te kod Hrvata i Bosanaca 
postoje međusobni uticaji, paralelizam interesa, tema, stilova, žanrova. Taj 
uticaj obuhvata prostor od, otprilike, Sarajeva do Zagreba i od Splita do 
Bosanskog Broda. U ovaj tok uključeni su i crnogorski pisci mlađe generacije, 
kao Ognjen Spahić i Balša Brković, što je, dodao je Jergović, prirodan i 
geografsko-poetski kontinuitet. Sa srpskom književnošću stvar je 
komplikovanija. Pisci te "mlađe generacije" svode se na malobrojne i izlovane 
slučajve poput Arsenijevića i Srbljanovićeve, a za Valjarevića znaju samo 
fanatici. Jergović to objašnjava ne sa ideoloških i političkih razloga, već 
zbog nedostatka komunikacijskih kanala nastalih zahvaljujući lošim ideologijama 
i politikama. Jergović isto tako smatra da ono što oni pišu u svojim knjigama 
ne može da izmeni poimanje ratova koji su se odigrali na ovim prostorima, 
njihovih uzroka i posledica, jer su "u 99 odsto slučajeva čitaoci naših knjiga 
ljudi kojima je sve jasno i sve znaju i koji imaju unapred izgrađen pozitivan 
odnos prema Bosancima koji trče počasni krug". Jer, dodaje on, u pitanju je 
komunikacija istomišljenika i nema probijanja u drugu sferu i među druge ljude. 
Procesi "normalizacije i mirenja" organizovani od stranaca, pokazali su samo da 
stranci ništa ne razumeju i da između Teofila Pančića, Filipa Davida, sa jedne 
i bosanskih i hrvatskih učesnika sa druge strane na raznim okruglim stolovima, 
"nije nenormalno", ali da se isto tako odnosi ne mogu normalizovati sa Branom 
Crnčevićem i Momom Kaporom. Prostor neneormalnosti nije određen granicama, već 
rascepima unutar društava, te, bio je jasan Jergović, "ne mogu sa budalama 
normalizirati odnose, moje knjige ne znače ništa tom svetu". Ipak, on knjige 
"tog sveta" iz devedesetih i one najnovije, možda jedini u Bosni i Hrvatskoj, 
još uvek čita, i kaže, da je, iako su Kaporove knjige osamdesetih bile vrlo 
važna činjenica, "Poslednji let za Sarajevo" knjiga najveće mržnje i možda i 
zato ne treba čitati njegove knjige nakon "Foliranata", "Beleški jedne Ane", 
"Une"... "Kao što se mi dobro razumemo", bio je ne baš optimističan Jergović, 
"i naši fašisti se mogu dobro razumeti". Ipak, dodao je da je glavno da se više 
ne puca, nema loših carinika i viza i da na nekadašnjem prostoru možemo da 
formiramo svoje mikrosvetove i da imamo svoje ljude - pisce, čitaoce, 
prijatelje.