> Izvor: matf
> Datum: 
> Rubrika: kultura
> Naslov: Dani savremenog španskog filma u DKSG
> Članak:


Dom kulture "Studentski grad" iz Beograda organizuje od 9. do 24. jula ciklus 
"Dani savremenog španskog filma" u okviru kojeg će biti prikazano 14 ostvarenja.
Program je ostvaren u saradnji s Institutom "Servantes" u Beogradu, a ciklus će 
u petak 9. jula biti otvoren projekcijom filma "U drugoj koži" u režiji Herarda 
Vere. Program je ranije prikazan u Instutu "Servantes" u Beogradu pod nazivom 
"Španski kino klub". Sve projekcije su titlovane na engleski jezik, a ulaz je 
slobodan.
Presek savremene španske kinematografije donosi filmove iz svih žanrova, 
debitantska ostvarenja, filmove afirmisanih autora, kao i onih koji su svoju 
karijeru nastavili sa druge strane Atlantika. Među onima koji su se proslavili 
i u Holivudu je reditelj Alehandro Amenabar, a biće prikazana čak tri njegova 
ostvarenja: "Otvori oči", "Duhovi u nama" i "Teza". U filmu "Otvori oči" glavne 
uloge tumače Eduardo Noriega i Penelopa Kruz, a ovo ostvarenje poslužilo je kao 
uzor za mnogo manje uspešan holivudski rimejk "Vanilla Sky". Ljubitelji horora 
biće u prilici da pogledaju film "Duhovi u nama" u kojem Nikol Kidman tumači 
ulogu Grejs.
Film "Teza", težak triler o svetu "snaf filmova" (ubistva snimljena video 
kamerama), Amenabaru je doneo nagradu "Goja", španskog ekvivalenta američkom 
"Oskaru". (Beta)