> Izvor: matf
> Datum: 
> Rubrika: kultura
> Naslov: Gordan Mihić završio novi scenario za Emira Kusturicu
> Članak:


Mjuzikl po kultnom filmu režiraće, naravno, Kusturica, a izvodiće se u jednom 
pariskom pozorištu

Jedan od naših najpoznatijih scenarista Gordan Mihić ovih dana je zaista 
prezaposlen. Napisao je mjuzikl "Dom za vešanje", koji će se izvesti u jednom 
pozorištu u Parizu, režiraće ga Emir Kusturica, a priprema i treći nastavak 
filma "Balkan ekspres".

- Kusturica i ja smo stalno u kontaktu i imamo dosta zajedničkih planova. Emir 
bi trebalo da režira mjuzikl "Dom za vešanje" u Parizu, čim završi novi film 
"Zavet". U planu nam je zajednička saradnja i na filmskom polju. Trebalo bi da 
slavni Markesov roman "Jesen patrijarha" adaptiram za veliko platno - kaže 
Mihić.
nU svetu se vaši filmovi sa uspehom prikazuju na festivalima, a vaše scenarije 
realizuju strani reditelji.
- Mogu da budem zadovoljan tom međunarodnom reputacijom. Trenutno je na 
festivalu "12 najromantičnijih filmova 2006" na ostrvu Bora Bora moj film 
"Kontakt" reditelja Sergeja Stanojkovskog, sa Nikolom Kojom u glavnoj ulozi. 
Stanojkovski uskoro počinje snimanje po mom scenariju "Peta ili šesta violina" 
u Nemačkoj. U Rumuniji je reditelj Kalin Peter Necer upravo snimio film 
"Marija" po mom scenariju, a u Gruziji i Azerbejdžanu, reditelj Fajt Helmer 
radi film "Rat polova" takođe po mom scenariju koji je neka vrsta adaptacije 
Aristofanove "Lizistrate". U tom filmu seoski muškarci u nekakvoj azijskoj 
zabiti ne žele da poprave vodovod, pa žene odluče da im ukinu seks dok to ne 
urade - kaže Mihić.
nU planu je treći nastavak  filma "Balkan ekspres" .
- Ponovo su u igri Pik (Bora Todorović), Popaj (Dragan Nikolić), Stojko (Bata 
Živojinović), Lili (Tanja Bošković) i Teta (Olivera Marković), ovog puta 
situirani u period NATO bombardovanja Srbije. Sitni lopovi, lažni muzičari 
postanu junaci dana. Njih petoro na tromeđi Srbije, Bosne i Crne Gore jure NATO 
vojnici, jer su osumnjičeni da skrivaju odbeglog srpskog ratnog generala - kaže 
Gordan.
nKako ćete opravdati vremenski skok u kome junaci iz Drugog svetskog rata 
postaju heroji nakon pedeset godina?
- Moja ćerka Ivana mi je na tu primedbu sjajno rekla: "Ko pita Džejmsa Bonda za 
godine". Bitno je samo da su publici lopovi iz "Balkan ekspresa" dragi junaci.
nKada će publika konačno u Srbiji biti u prilici da vidi vaš kultni film iz 
1969. "Vrane" koji je i dan-danas u bunkeru?
- Taj film je i dalje u bunkeru "Avala filma". Bio je prikazan na 11 evropskih 
festivala, a u Srbiji nikad. Kozomara i ja smo kao mladi novinari "Borbe" 
dospeli na film kao scenaristi. Uspeli smo da ubedimo neke ljude da nam dozvole 
da režiramo "Vrane". Ta bizarna priča o propalom bokseru koji preživljava tako 
što nokautira ovce za jednu seosku klanicu i dan-danas je zanimljiva kao 
nadrealni crni film. Nikada nisam uspeo da saznam ko je bunkerisao taj film i 
šta je njegova prava sudbina. "Vrane" su i danas jedna od najvećih misterija 
srpske kinematografije - kaže Gordan Mihić na kraju razgovora.