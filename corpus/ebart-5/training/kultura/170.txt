> Izvor: matf
> Datum: 
> Rubrika: kultura
> Naslov: GOST "KRATKOG METRA": BIL PLIMPTON 
> Članak:


Sa američkim animatorom o tri jednostavna pravila za uspeh crtanog filma 
  
Najveća zvezda 51. festivala kratkog metra, koji svečano počinje večeras u 
dvorani Doma sindikata u Beogradu, jeste kultni američki animator i 
strip-crtač, nosilac nominacije za nagradu "Oskar" i nekadašnji verni saradnik 
"Penthausa", "Plejboja" i "Vive", Bil Plimpton (Portland, Oregon, 1946. 
godine), čije će filmove publika videti zahvaljujući retrospektivi koja je 
upriličena kao jedan od festivalskih programa (lični angažman Vere Vlajić i 
Rastka Ćirića).

Razgovor sa Plimptonom, kao dobri domaćini, vodili smo tokom vikenda u 
skadarlijskoj kafani "Tri šešira" i nastavili nešto kasnije u "Bagdad-kafeu" u 
kojem je, nažalost, naš sagovornik zadobio "povredu na radu". Trbušna plesačica 
mu je slučajno rukom povredila oko, dok se Plimpton fotografisao sa njom, te je 
to razlog što se sada krije iza crnih naočara...

Neko ko je strip-crtač, animator i kompletan autor dugometražnih crtanih 
filmova za odrasle mora da ima neku filozofiju. Kakva je Vaša?

- Imam veoma jednostavnu filozofiju: samo želim da čujem ljude kako se smeju. 
Tri su stvari važne: da ljudi uživaju, da se zabavljaju gledajući moje filmove, 
da pronađu humor u ljudskom ponašanju, u temama za odrasle. Jer, moji "crtaći" 
nisu za decu, oni su za odrasle. Ima u njima mnogo seksa i nasilja, mnogo 
emocija, a meni je važno da se ljudi smeju sami sebi prepoznavši se, da se 
smeju jedni drugima.

Teme Vaših filmova inspirisane su svakodnevicom običnih ljudi i onih koji ih 
okružuju, no Vi ste i cinični?

- Da, ja se služim cinizmom, crnom komedijom, ljudima koji poput mene vode 
svakodnevnu bitku u svakodnevnom životu. Ima u svemu tome i mnogo humora. 
Naročito u onome kako sami sebe uzimamo preozbiljno. Godinama sam crtao 
stripove za muške časopise poput "Plejboja", "Penthausa", "Vive" i tada sam 
veoma voleo da koristim humor u funkciji seksa. Sada više koristim humor u 
nasilju, slično kao što su to nekada činili Baster Kiton ili braća Marks. No, u 
mojim filmovima sve je malo očiglednije i mračnije. Humor je crnji, ali to je 
zato što tako vidim svet oko sebe, što tako zamišljam živote ljudi kada za 
potrebe filma fantaziram o njima.

Odgovor publike

Kakva je po Vama veza između stripa i animiranog filma, osim crteža, naravno?

- Kada sam radio ilustracije za magazine uvek sam smatrao da sam ograničen, jer 
ilustracija nema muziku, zvuk, dijalog. Moj crtež je ograničen na mali prostor. 
Kod animiranog filma stvar je drugačija. Pre svega to fascinantno veliko 
filmsko platno. Svi ti elementi su ujedno najuzbudljiviji delovi animacije i 
eto zašto sam tako dugo maštao da iz ilustracije i stripa pređem na animirani 
film. Videti sopstveni crtež, tako veliki na velikom ekranu je uzbuđujuće, baš 
kao što je uzbudljivo čuti gledaoce kako se smeju, videti njihove reakcije i 
imati tako direktan odgovor na ono što sam uradio.

Je li to bio i osnovni motiv i osnovni izazov za napuštanje jedne sjajne 
strip-karijere?

- Kada sam bio dete, moja prva ljubav bili su crtani filmovi. Obožavao sam 
Duška Dugouška i Paju Patka. Kada sam otišao na koledž nisam znao kako se radi 
crtani film. Mislio sam da je to veoma teško, da ima meni nepoznatih tehničkih 
zahteva. Zbog toga što nisam imao saznanja otišao sam da radim strip i tek sa 
35 godina sam naučio kako da uradim animirani film. Neverovatno, ali gotovog 
istog trenutka kao da su se preda mnom otvorila ogromna vrata celog sveta 
animacije. Jer, odmah su moji animirani filmovi zauzeli prostor televizijske 
stanice MTV, prikazivani su u bioskopima širom Amerike i Evrope, osvojio sam 
nominaciju za nagradu "Oskar". Postali su veliki hit.

A niste ih radili u Holivudu, za "Dizni", već u Njujorku...

- U Americi, a tako je manje-više u celom svetu, rade se crtani filmovi za 
decu. "Dizni" proizvodi crtane za decu. Ima samo nekoliko autora koji stvaraju 
dugometražne crtane filmove namenjene odraslima. Neki od njih su me inspirisali 
poput Teksa Ejvorija, Ralfa Bakščija, ili Japanca Kahire, Evropljanina Gvida 
Manolija, Rolanda Tokora. Oni su me inspirisali da u svojim filmovima za 
odrasle koristim radikalniji, mračniji humor, seksi humor.

Najveća vrednost

Jeste li se obogatili od ovakvog filmskog stvaralaštva?

- Ne znam da li mogu da budem bogat, ali mogu da živim dobro, da stvaram profit 
od kojeg ulažem u svoj sledeći film. Finansiram svoje filmove, režiram, pišem i 
crtam ih. Sve mi to priređuje velika zadovoljstva. Čak i kada ne bih ništa 
zarađivao opet bih radio isto.

Vi ste zahvaljujući takvom radu veoma slobodan čovek?

- I potpuno nezavisan od Holivuda. Divan je osećaj kada se probudim ujutro i 
sam sebe pitam šta ću danas nacrtati, kakvu ću to smešnu stvar danas učiniti. I 
moram da vam priznam da sam razmažen. Nisam bogat, nemam besna kola, ali 
stvarati umetnost potpuno slobodno za mene je stvar od najveće vrednosti.

Šta je ono osnovno što ste rekli beogradskim studentima koji su prisustvovali 
Vašoj majstorskoj radionici?

- Rekao sam da nije toliko teško biti nezavisni animator. Mnogi misle da je to 
nemoguće, ali jeste. Postoje tri pravila za uspeh. Film koji radiš treba da 
bude kratak, jeftin i smešan. Poštujući ova tri pravila imaćeš i uspeh i novac. 
Rekao sam im da mogu svakoga dana da me vide kako crtam ukoliko se priključe na 
moju internet adresu www.hairhigh.com. Tako će moći da vide kako mogu da pravim 
svoje filmove bez kompjutera, samo sa parčetom papira i olovkom i kako za to 
nije potrebno neko veliko tehnološko znanje niti veliki novac. Veoma 
jednostavno.