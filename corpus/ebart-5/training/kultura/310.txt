> Izvor: matf
> Datum: 
> Rubrika: kultura
> Naslov: Katrin Denev 25. februara otvara 33. beogradski međunarodni filmski festival - 
> Članak:

FEST

Diva francuske i svetske kinematografije - Katrin Denev otvoriće 33. FEST, 
saopštio je juče direktor Direkcije ove manifestacije Miloš Paramentić, što je 
propraćeno uzdahom oduševljenja novinara prisutnih na konferenciji u Skupštini 
grada, na kojoj je objavljen konačni program Festivala i njegovi gosti. FEST 
počinje filmom sa Katrin Denev u glavnoj ulozi - "Vremena se menjaju" Andre 
Tešinea (na prošlogodišnjem Festivalu prikazan je njegov film "Zalutali"), 25. 
februara i traje do 6. marta. Ovom prilikom Paramentić je pročitao i neku vrstu 
saopštenja u kom organizatori ovog Festivala (Grad kao osnivač, Direkcija, 
većina domaćih distributera, sponzori) skreću pažnju na stanje u domaćoj 
kinematograšiji, i pozivaju na borbu protiv piraterije kao jednog od najvećih 
problema.
Umetnički direktor Miroljub Vučković ukratko je izneo ovogodišnji program. Od 
72 filma, 20 su obezbedili distributeri, a preostale sam FEST. Ove godine 
zanimljiv je i velik broj premijernih domaćih ostavrenja - njih sedam - od 
filma pet reditelja iz regiona, među njima i Stefana Arsenijevića, preko 
ostvarenja Miše Radivojevića, Milutina Petrovića, do dokumentaraca - diplomskog 
rada Mladena Đorđevića, filmova Darka Lungulova, Gorana Radovanovića i Igora 
Sekulića. Slovenski paket kao novi FEST program, čine filmovi Rusije, 
Slovenije, Hrvatske, Bosne i Hercegovine, Makedonije i Češke. Iz, takođe, novog 
programa Prigovor savesti (filmovi sa etičkom konotacijom) Vučković je izdvojio 
film "Jahač po imenu smrt" Karena Šahnazarova iz Rusije, koji će biti i gost 
Festivala, a poznat je prema pozitivnom odnosu prema našoj sredini u svojim 
filmovima. Ovaj film je u Rusiji sa zarađenih četiri milona dolara bio drugi 
boks-ofis hit. Iz potprograma - Tamo daleko, filmova autora iz regiona (u 
okviru Duhovnih teritorija), Vučković je izdvojio filmove "Pod njenim prozorom" 
i "Kod amidže Idriza". U Duhovnim teritorijama su i Ka jugu - novi argentinski 
filmovi i Severna svetla, program norveških filmova. Tu su i standardni 
programi - Tokovi (filmovi sa prošlogodišnjih festivala), Svetionik (novi 
reditelji i "nove" kinematografije), Činjenice i slagalice (dokumentarni), 
X-files (erotika u savremenom umetničkom filmu) i još jedan novi - Putevi - 
program posvećen jednom autoru, ovoga puta iranskom reditelju Abasu 
Kjarostamiju. Vučković je na kraju dodao da je dolazak svih filmova potvrđen.
Od gostiju Festivala svoj dolazak su potvrdili i Teo Angelopulos, Đani Amelio, 
Pjer Žalica, nekoliko argentisnkih reditelja i drugi. Program Festa odvija se u 
četiri dvorane - od Sava centra do Dvorane kulturnog centra, Doma omladine i 
Kinoteke sa blizu 200 projekcija. Cena ulaznica je od 120 do 300, a za 
otvaranje 500 dinara. Projekcije u SC od 11, 13.30 i 16 sati koštaju 150, od 18 
sati 200, 20.30 sati 300 i 23 sata 250 dinara, u Kinoteci je za sve projekcije 
programa Azbuka Festa 30+3 cena karte 150 dinara, a u preostale dve dvorane 
cene se kreću od 120 do 200 dinara. Pretprodaja kompleta u SC i Bilet servisu 
počinje 7. februara, a sedam dana kasnije kreću pojedinačne ulaznice na svim 
mestima na koima će se filmovi prikazivati. Drajan Mihajlović - gradski 
sekretar za kulturu, izneo je na kraju da je za organizaciju ovogodišnjeg 
Festivala izdvojeno pet miliona dinara.