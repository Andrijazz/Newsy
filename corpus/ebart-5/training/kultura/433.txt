> Izvor: matf
> Datum: 
> Rubrika: kultura
> Naslov: Sutra se otvara jubilarni, 50. međunarodni beogradski sajam knjiga
> Članak:


Roman - jedina preostala spona literature i šire publike, kako navodi Gojko 
Božović - na savremenoj britanskoj sceni pojavljuje se u <tri lica>. Razgovor o 
britanskoj književnosti, upriličen u Britanskom savetu kao svečana inauguracija 
Velike Britanije u ulozi počasnog gosta na jubilarnom Sajmu knjiga rasvetlio je 
ovu trovrsnu podelu, postavljenu u izlaganju profesora Zorana Paunovića, iz 
različitih uglova - no najznačajniji se svakako ticao ovogodišnjeg Nobelovca, 
Harolda Pintera. Pokazaće se, naime, da je Pinter samosvojno <lice> britanske 
literature, mada tipičan predstavnik ostrvske intelektualne klime: snažnog 
političkog angažmana upravo onda kada tvrdi da piše apolitična dela i da ga se 
politika uopšte ne tiče, znameniti dostojanstvenik i naslednik duge, plemenite 
linije engleske kulture koji iz stava skromnosti i nekonvencionalnosti izlazi 
tek povremeno da bi oštro kritikovao sopstvenu sredinu. Posvećen jeziku najpre 
tamo gde usled besmisla sile i nasilja među ljudima jezik gubi svoj 
artikulisani glas, veteran dobre drame svojim delom je obeležio razumevanje 20. 
veka. Danas Pinter svaki svoj javni govor započinje podsećanjem na strah s 
kojim smo otvorili novi milenijum.
Kad je reč o književnosti i autorima koje je moguće razvrstati, i među tipičnim 
predstavnicima postkolonijalnog britanskog romana ima laureata. Nobelovac V. S. 
Najpol, Kazuo Išiguro, Salman Ruždi... - svejedno da li su u Britaniji našli 
utočište u begu iz svojih odviše monolitnih, manje ili više represivnih, 
kultura ili do Ostrva nisu ni stigli, stvarajući na periferiji britanskog 
Komonvelta. U englesku književnost doneli su sveži dah tuđine i očuvali luksuz 
raznovrsnosti u zabačenoj prestonici nekadašnje imperije. Poverenje čitalaca 
stekli su veštim prerušavanjem, tumačeći strane svetove poznatim jezikom a 
poznati, engleski svet nanovo iščitavali kroz svoja udaljena nasleđa.
Britanski odgovor na ovu pristojnu ponudu čini, kako navodi Zoran Paunović, 
roman koji bi se mogao nazvati tradicionalno britanskim. Pišu ga Britanci 
baveći se britanskim temama - čuvajući glavni tok visoke engleske kulture, 
prerađuju i preispituju britansku istoriju, dovoljno raznovrsnu za Iana 
Makjuana, Džulijana Barnsa, Martina Ejmsa... Po tiražima i visinama zarade 
daleko ispred njih kreću se i predstavnici nove britanske popularne literature, 
od kojih će jedan od najtiražnijih - Toni Parsons - ovih dana održati niz 
predavanja na beogradskim i novosadskim fakultetima, potpisivati knjige na 
Sajmu knjiga i ćaskati sa svojim čitaocima iz Srbije. Parsonsove, kao i knjige 
Helen Filding ili Nika Hornbija i drugih protagonista ove trivijalne ali ne i 
banalne literature, donele su britanskoj književnosti planetarnu popularnost. 
Sa druge strane, njihovi blokbaster tiraži ugrožavaju ne samo pomenuta dva lica 
britanskog romana, već i samu sliku koju svet stiče o ostrvskoj književnosti. 
Popularnost dela pisanih u srećnom spoju trivijalnosti i eskapizma - pri čemu 
se, ukazuje Paunović, čitalac neprestano suočava sa problemima, ali ne svojim - 
porodio je širom sveta čitav niz kloniranih hornbija i parsonsa, na koje bi 
mlade čitaoce valjalo upozoriti jer je druženje sa njima zabavno ali riskantno.