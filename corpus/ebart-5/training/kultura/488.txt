> Izvor: matf
> Datum: 
> Rubrika: kultura
> Naslov: Monografija o ĐurĐevki ČakareviĆ, velikom mecosopranu Beogradske opere
> Članak:


Ana Grujić

VEDRA i snažna priroda jedne od najvećih primadona Beogradske opere druge 
polovine 20. veka, mecosoprana Đurđevke Čakaravić, otkrila se u knjizi 
profesora Vladimira Jovanovića (izdavač "Foto Futura") kao ličnost sasvim 
jednostavna i stamena u svom uverenju da kameni stub od bistrog uma i vojničke 
samodiscipline, i preko njega fini plašt pažljivog osmišljavanja svakog detalja 
uloge i osećajnog i intelektualnog razumevanje muzike, pouzdano vodi - od sela 
Gaj, do nezaboravnih gostovanja po Evropi i višedecenijskog trijumfovanja u još 
uveliko herojskim danima Beogradske opere.
Kroz lična sećanja, u formi intervjua, priča Đurđevke Čakaraveć počinje u 
prašnjavim sokacima i snežno okrečenoj rodnoj kući u selu kod Kovina. U njenom 
su se dvorištu održvale dečje priredbe sa zavesom-krevetskim čaršavom između 
dve voćke. 
Slede nimalo laki beogradki studentski dani, i prva Nova godina koju provodi u 
maloj iznajmljenoj sobi, uvežbavajući teška mesta iz Mokranjčevih Rukoveti. 
Potom, ulazak u Beogradsku operu i brz hod do prestola jednog od najraskošnijih 
glasova koje smo ovde imali. Kao i koplimenti i pozivi za velike svetske scene, 
sve u vodećim mecosopranskim ulogama Amneris, Eboli, Ačucene, Adalđize, Venus u 
"Tanhojzeru", zahtevne Kostelničke u Janačekovoj  "Jenufi"... 
I pored sjajne karijere i traženih kurseva za usvaršavanje koje je držala i 
Italiji, Nemačkoj, Švajcarskoj i Beogradu, Đurđevka Čakarević je, po rečima 
Radmile Bakočvić, mogla da uradi još više: da je prihvatila angažman u Zapadnom 
Berlinu koji bi je daleko ranije lansirao u svet, ili izuzetnu ponudu fon 
Karajana, da po svetu izvode i snimaju opere Riharda Štrausa i Vagnera.  
Uz arhivu fotografija, kritika, nagrada, programa i plakata, nadovezuju se 
svedočenja njenih najbližih operskih saputnika, primadona Radmile Bakočević, 
Jelene Vlahović, Radmile Smiljanić, koreografa i reditelja Ani Radošević, 
dirigenta Mladena Jagušta i drugih, koji je pamte kao "veliku umetnicu, 
pedagoga i čoveka", "najdragocenijeg saradnika", "nezaboravnu" i "izvanredno 
muzički i scenski kreativnu osobu", ali i - "neneadmašnu kuvaricu".