> Izvor: matf
> Datum: 
> Rubrika: kultura
> Naslov: U IZDANjU BEOGRADSKE "PROSVETE"
> Članak:


Sabrana dela Branislava Nušića u izdanju beogradske "Prosvete" predstavljena su 
juče u Srpskoj akademiji nauka i umetnosti. Ukupno 15 knjiga, koliko sadrži ovo 
izdanje koje je priredio Raško V. Jovanović, obuhvataju retke i nepoznate 
Nušićeve spise, neobjavljivana scenska dela, a prvi put se pred čitaocima našla 
i poezija našeg slavnog komediografa. 
Raško V. Jovanović istakao je da je Nušić umeo da istinu saopšti na veseo 
način, ali i to da mnogima ta istina nije bila prijatna. Ne iznenađuje, onda, 
pomenuti podatak da je za života Branislav Nušić doživeo svega dve i po dobre 
kritike. Jovanović je tim povodom pomenuo Nušićevu satiričnu pesmu "Dva raba" 
koja je pisca odvela i u zatvor. 
Dramski pisac i dopisni član SANU Dušan Kovačević ocenio je "Sabrana dela 
Branislava Nušića" kao prelepi dar srpskoj književnosti, a akademik Nikša 
Stipčević podsetio je da je Nušić, uprkos tome što ga kritičari nisu 
prihvatili, postao član Srpske kraljevske akademije u decembru 1933. godine. 
Pristupnu besedu Akademiji posvećenu Jovanu Popoviću Steriji objavila je 
"Politika" neposredno po Nušićevom primanju u društvo akademika. 