> Izvor: matf
> Datum: 
> Rubrika: kultura
> Naslov: PRIČA O ZLU 
> Članak:


Roman Lorensa Torntona govori o vremenu vlasti vojne hunte kada su nestale 
hiljade ljudi 

Da li sa političkom torturom čovek postaje jači? Pitanje zvuči kao retoričko, 
ali upravo polazeći od njega književni kritičar Radivoje Mikić ocenjuje 
najnoviju knjigu američkog pisca Lorensa Torntona koja se pod nazivom 
"Zamišljati Argentinu" upravo pojavila u biblioteci "Megahit-Alfa" beogradskog 
izdavača "Narodna knjiga". 

Tornton je napisao roman koji je, naglašava Mikić, mogao slobodno da bude 
štampan i u biblioteci Antologija svetske književnosti. Reč je, naime, o delu u 
kojem se majstorski govori o političkom nasilju, temi koja je, nažalost, 
obeležila 20. vek. 

Za ovaj roman Tornton je, sa pravom, i dobio uglednu nagradu koja nosi ime 
Ernesta Hemingveja, i priznanje američkog PEN-a. "Zamišljati Argentinu" 
predstavlja knjigu koja govori o mračnom periodu vladavine vojne hunte u 
Argentini, kada je bez ikakvog traga nestalo na hiljade političkih protivnika. 

Baveći se temom političke torture, i čitaocu predočavajući moguće uslove zbog 
kojih neki postaju žrtve nasilja, dok se drugi pretvaraju u mučitelje, Lorens 
Tornton čuva sećanje na brojne žrtve ne samo argentinskog režima vojne hunte, 
nego poručuje da svaki takav zločin ne sme biti zaboravljen. 

Glavna ličnost romana je pozorišni umetnik Karlos Rueda, čije su žena i kćerka 
nestale u vojnim zatvorima. Rueda je i sam bio podvrgnut mučenju zato što je u 
jednoj pozorišnoj predstavi izvrgnuo ruglu mučitelje i zločince. 

Da li čovek, dakle, u iskušenjima postaje jači nego što je bio ranije, i zašto 
vlast pretvara čoveka u slabića i zločinca? Evo pitanja na koje možemo 
potražiti odgovor u romanu Lorensa Torntona "Zamišljati Argentinu" koji je na 
srpski prevela Natalija Pavlović. 

 
Naslovna strana novog broja "Kluba čitalaca"  

U sklopu aktivnosti kojima bi privukla čitaoce, i poštovaoce dobre literature, 
"Narodna knjiga" je pre nekoliko meseci obnovila rad svog, nekada vrlo brojnog 
i popularnog Kluba čitalaca. Pred nama je sada već drugi broj kataloga Kluba, 
za period septembar-decembar 2003. godine. 

Predstavnik za štampu "Narodne knjige", Jelena Mojović, kaže da se od maja, 
kada je izašao prvi broj obnovljenog kataloga, u Klub učlanilo 15.000 
poštovalaca knjige. Istovremeno, Jelena Mojović se nada da će se broj članova 
Kluba postepeno povećavati, i da će sigurno dostići cifru od 60.000, koliko ih 
je u najboljim vremenima, pre raspada Jugoslavije, Klub i imao. 

Za period jesen-zima, članovima Kluba se kao "knjiga sezone" nudi roman Oskara 
Hijuelosa (dobitnik Pulicerove nagrade) "Kraljevi mamba pevaju pesmu ljubavi". 
Prema tom romanu snimljen je i poznati film, a delo se po klupskim cenama 
prodaje upola jevtinije, za 300 dinara. 

U katalogu članovi Kluba mogu da izaberu između 180 knjiga, koje im "Narodna 
knjiga" nudi za 30 odsto jevtinije u odnosu na maloprodajnu cenu u knjižarama. 
Među tim delima nalaze se bestseleri, svetski i domaći, klasici svetske 
književnosti, dečja literatura, ali i različiti praktični priručnici. 

Katalog nudi i mogućnost učestvovanja u nagradnim igrama, kako za kupce knjige, 
tako i za članove Kluba koji su u njega učlanili i nekog svog prijatelja.