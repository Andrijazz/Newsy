> Izvor: matf
> Datum: 
> Rubrika: kultura
> Naslov: POSLE SAJMA KNJIGA U NIŠU 
> Članak:


Sajam knjiga u Nišu je i dalje šansa koju propuštaju izdavači i organizatori 

Niš, 9. decembra 

Sajam knjiga održan je 40. put. Na žalost, ova smotra knjiga je i ove godine 
propuštena šansa izdavača i organizatora. Kako se održava u decembru, mogao je 
da bude prava i kompletna izdavačka smotra na kraju godine. Pošto do oktobra za 
Sajam u Beogradu, obično, nisu sve knjige gotove, u Nišu bi moglo da se 
prikaže, vidi i oceni sve šta je zaista koji izdavač uradio te godine. 

Međutim, Sajam knjiga i posle četiri decenije liči na nedonošče i pastorče: 
ništa mu nije određeno i definisano. 

Nema stalnog organizatora: započela ga je niška Narodna biblioteka, preuzimali 
Centar za kulturu i KPZ, pa ga sada vodi Niški kulturni centar. U to su se 
povremeno i privremeno uključivali Ministarstvo za kulturu, udruženje izdavača 
i Republička KPZ... Opštinska i Gradska skupština Niša se, takođe povremeno, 
prihvatala pokroviteljstva. 

Sajam nema ni stalno mesto održavanja, pa je seljakan od Doma vojske, sportske 
hale "Čair", hale "Šivara", do robne kuće "Pionir". Niš zaista nema sajamski 
prostor, ali bi stalno mesto održavanja ove izdavačke smotre, posećenost 
učinila još većom. 

Sajam knjiga u Nišu, najzad, nema nikakvu koncepciju: kad se pojavi poneki 
bugarski ili makedonski izdavač, manifestacija je, navodno, međunarodna ili 
samo balkanska, a bila je čas jugoslovenska, čas srpska, sad i bez izdavača iz 
Crne Gore... Među izlagačima je neke godine više izdavača, a ponekad je veći 
broj knjižara i uličnih prodavaca. Znači, nekad to liči na istinsku književno-
izdavačku smotru, kadšto na vašar ili buvlju pijacu. 

A zainteresovanost izdavača se ubija na više načina. Recimo, neosmišljenim 
izdavanjem prostora (često neuslovnog). Ili kao ove godine, sajamski žiri je 
svoje odluke saopštio poslednjeg dana, tako da od tog ukazivanja na najvrednije 
poduhvate ništa nemaju ni izdavači ni ljubitelji knjige. 

Rečju, Sajmu knjiga u Nišu preti mogućnost da se utopi u, sve češće 
organizovane, prodajne izložbice knjiga. 

A čini se nespornim da je Srbiji, ili državnoj zajednici, zaista potrebna 
jednogodišnja smotra izdavaštva, budući da je Sajam u Beogradu međunarodni i - 
nadamo se - biće sve internacionalniji. Sajam u Nišu je i zaživeo da bi bio 
jednogodišnji domaći pregled izdavačkih ostvarenja. Tako bi mogao, i trebalo, 
da se, najzad, konstituiše i razvija. 

Ako se sudi po ovogodišnjoj posećenosti, neće se pokajati ono udruženje 
izdavača, od dva postojeća, koje se prihvati starateljstva nad Sajmom knjiga u 
Nišu.