> Izvor: matf
> Datum: 
> Rubrika: kultura
> Naslov: MILAN PAROŠKI OGORČEN OPREMOM SVOG ROMANA U IZDANjU "ART PROJEKTA" IZ ZRENjANINA
> Članak:


Na korice romana "Raci" izdavač stavio citate Mitra Tarabića iz "Kremanskog 
proročanstva", koji imaju političku notu, a nemaju nikakve veze sa sadržajem 
knjige, kaže Paroški. Ne vidim politiku u tome, odgovara izdavač Ivan Danikov

Kada je na kioscima štampe Beograda i Novog Sada video crno-žuti "pamflet" u 
koji je "upakovana", njegova knjiga "Raci", treća iz "Rackog tetrologa" 
novosadski književnik i političar Milan Paroški je kaže, zanemeo od 
zaprepašćenja. Ako je njegov izdavač "Art projekt" iz Zrenjanina nameravao da 
ga iznenadi, uspeo je, ali, neprijatno.
Neobavešten da će knjiga ovako izgledati, Paroški je veli s nevericom prevrtao "
mlitave" korice ovog kiosk-izdanja nalik jeftinim stripovima. Šokiran, čitao je 
nadnaslov knjige - "Ispunjeno proročanstvo Mitra Tarabića". Dodatno iznenađenje 
čekalo ga je na leđnim papirnatim koricama knjige, odakle mu se nenadano sa 
desnog gornjeg ugla smešio njegov sopstveni lik.
- Nema sumnje da je moj rukopis zloupotrebljen - izjavio je Paroški "Novostima" 
- Direktor izdavačke kuće "Art projekt" Ivan Danikov je bez moje saglasnosti 
korice knjige "Raci" opremio citatima Mitra Tarabića iz "Kremanskog 
proročanstva" koji imaju političku notu a nemaju nikakve veze sa sadržajem 
knjige. Nije bilo govora ni da se koristi moja fotografija.
Pitajući se koja je politička sila navela Danikova da joj podredi štivo iz 
svoje izdavačke produkcije, Paroški tvrdi da je on kao autor veoma nekorektno - 
izmanipulisan.
- Sa "Art-projektom" ugovorio sam štampanje četiri moje knjige, i to, u tvrdom 
povezu - objašnjava Paroški - To je ispoštovano sa prvim izdatim romanom - "
Usekovanije" u tiražu od 1500 primeraka. Ne vidim razlog ovoj i ovakvoj promeni 
sa knjigom "Raci" čiji je tiraž 5000 primeraka. Nije reč samo o lošem "
sveska-povezu", već o izdavačkom očigledno marketinškom poduhvatu istom kao u 
vreme kampanje Vojislava Koštunice. Crno-žuta boja je za mene asocijacija 
uperena protiv Zorana Đinđića, a, podvlačim, roman "Raci" objavljen je još dok 
je bivši premijer bio živ.
Kada je svoje zamerke izneo izdavaču pitajući ga zašto se tek na kioscima 
suočava sa ovakvim izgledom knjige i zbog čega "ide" u tako visokom tiražu, 
odgovoreno mu je da je reč o poslovnom i izdavačkom poduhvatu.
- Pozvali su me da dođem, ako želim, po svoje autorske primerke (s obzirom da 
mi pripadaju) i na tome se za sada sve završilo - navodi Paroški. - Najradije 
bih tužio izdavača, no konsultovaću se potanko sa svojim advokatom, s obzirom, 
da sam u Novom Sadu volšebno sve sudske sporove - izgubio. A, to košta.
Čitava ova priča kao da nije mnogo uznemirila direktora izdavačke kuće, jer se 
on nada da će "nesuglasice" sa Paroškim rešiti razgovorom, a ne na sudu.
- Ugovorom nismo precizirali da li će biti "mek" ili "tvrdi" povez, smatrali 
smo ekonomski isplativijim da bude primeren ceni knjige na kioscima od 200 
dinara - objasnio je Danikov - Što se tiče Tarabićevih citata, naša je procena 
da ih objavimo. Lično, ne vidim politiku u svemu tome. Kao što smo ugovorom 
obavezni, mi ćemo sve četiri knjige ovog autora štampati u tvrdom povezu, svaka 
po 145 strana i u tiražu od 1.500 primeraka.
Danikov je objasnio da su u slučaju knjige "Raci" najpre posegli za prvom, 
komercijalnom varijantom?!