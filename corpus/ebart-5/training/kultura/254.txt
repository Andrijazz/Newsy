> Izvor: matf
> Datum: 
> Rubrika: kultura
> Naslov: ZNAČAJNO DELO U IZDANjU "STUBOVA KULTURE"
> Članak:


Svi oni koji misle da su Srbi počeli da govore svoj jezik posle Vukove reforme 
srpskog jezika morali bi da pročitaju zbirku tekstova "Protiv Vuka" koja je u 
izdanju "Stubovi kulture" priredio prof. dr Miroslav Jovanović. U ovom 
kapitalnom delu, u kojem su prvi put sabrani tekstovi iz doba kada su se 
"lomila koplja" o tome kako ćemo govoriti u budućnosti, su priče o ondašnjim 
velikanima kao što su Milovan Vidaković, Sava Mrkalj, Jovan Rajić, Sava 
Tekelija, Jovan Hadžić...
Govoreći juče na konferenciji za štampu, Gojko Božović, urednik "Stubova 
kulture" je kazao da se kroz ovo delo sagledava čitav jedan vek naše borbe za 
srpski jezik i da u osnovi delo nije ni "za" ni "protiv" Vuka, ali da je protiv 
zaborava, kao najizrazitije ljudske mane, što je napisao i Meša Selimović. Dr 
Miroslav Jovanović je rekao da u Srbiji ima oko osamdesetak škola koja nose ime 
Vuka Karadžića, a ni jedne onih koji su bili protiv Vuka.
On je  još dodao da zaostavština Vukovih oponenata čini važan deo kulturne 
baštine srpskog naroda koji se ne sme, uprkos njihovim neslaganjima sa Vukovom 
radikalnom reformom jezika, olako odbaciti i zanemariti.