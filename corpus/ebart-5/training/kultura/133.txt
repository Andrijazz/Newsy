> Izvor: matf
> Datum: 
> Rubrika: kultura
> Naslov: NOVO U KNJIŽARSKIM IZLOZIMA 
> Članak:


Delo Batrića Jovanovića. - "Bosanske duše" Sime Purgića. - Poetika signalizma. 
- "Lomača za Sensa" 

"Srpska školska knjiga" štampala je zanimljivu, aktuelnu knjigu Batrića 
Jovanovića (1922-1992) "Rasrbljavanje Crnogoraca" (Staljinov i Titov zločin). 
Jovanović je bio učesnik Narodnooslobodilačkog rata, prvoborac, a potom visoki 
funkcioner, ambasador..., čovek koji je i poreklom bio takoreći iz prve ruke 
svedok nacionalnih lomova. Posthumno ovo njegovo delo objašnjava šta se sve 
događalo tih prvih godina, a i kasnije, nakon oslobođenja od Nemaca. Evo, u 
ostalom, oporuke koju je autor napisao na početku svoga rukopisa: 

"Velikoj većini Crnogoraca (stanovnika Crne Gore bez nacionalnih manjina) koji 
su odoljeli višedecenijskoj antisrbijanskoj indoktrinaciji i ostali vjerni 
zavjetima svih svojih predaka, njima koji su nepokolebljivi u svojoj stamenoj 
riješenosti da ne dozvole odvajanje Crne Gore od Srbije". 

A u predgovoru kaže: 

"Odavno me ogorčava to što neki današnji 'Crnogorci' mrze sve što je srpsko, 
baš kao što su nekadašnje poturice (turcizirani Srbi) mrzjeli Srbe više nego 
pravi Turci - Anadolci..". 

Evo i poglavlja Jovanovićeve knjige: Činjenice o srpskoj Crnoj Gori prije 
dinastije Petrovića, Svjedočenje predaka današnjih Crnogoraca o svojim 
nacionalnim osjećanjima, Evropljani o Crnogorcima, Rasrbljavanje Crnogoraca, 
Kako je i zašto Staljin izmislio crnogorsku naciju, Tito podstiče rasrbljavanje 
Crnogoraca, Crnogorski jezik i crkva... 

(Urednik Vidak Perić, recenzent dr Branislav Gligorijević) 

Poetika signalizma 

 
Miroljub Todorović  

Miroljub Todorović (1940), i u svetu poznat kao osnivač i teoretičar 
signalizma, neoavangardnog pokreta u umetnosti (književnost, slikarstvo), ali i 
pisac niza knjiga poezije, eseja, polemika, epistola... objavio je kod 
beogradske "Prosvete" knjigu "Poetika signalizma". Evo kako Todorović 
objašnjava signalizam: "Termin signalizam izveden je od latinske reči signum - 
znak... Signalizam je apsolutni eksperiment u svim umetnostima..". 

A, na primer, poezija se piše vizuelno, kompjuterski, statistički, 
scijentistički, tehnološki, gestualno... Bogato ilustrovana, ova knjiga je 
izazov za sve znatiželjne čitaoce, za mlade pisce i umetnike uopšte - pogotovo. 

Izdavač iz Sremskih Karlovaca "Kairos" objavio je veoma interesantnu knjigu iz 
pera Predraga Puzića "Lomača za Sensa". Puzić je tragao ko je pesnik i 
prevodilac dr Svetislav Stefanović, lekar po obrazovanju, koga su partizani 
streljali odmah po oslobođenju zemlje (1944). Dakle, ovo je knjiga o zločinu i 
kazni za čoveka koji se zamerio komunistima (jedno vreme potpisivao je svoje 
pesme pseudonimom "Sens"). Anatomija zločina prikazana je dokumentarno, do 
detalja. 

Jedna druga knjiga, takođe bolna, objavljena je takođe u Novom Sadu (izdavač 
"Aurora", urednik Milorad Grujić). Napisao ju je Simo Purgić (1947) i zove se 
"Bosanske duše pod skandinavskim nebom". Pisac je na preko sedam stotina strana 
ispisao golgotu srpskog naroda, dokumentarno, kako ju je on video izbliza, u 
Novom Travniku i okolini (od 1991. do marta 1993, kada odlazi u Dansku, u 
izbeglištvo...). 

Književna zajednica Jugoslavije štampala je knjigu pesama "Zlatan venac" 
Ljubomira V. Matovića (poznatog pisca i novinara, koji živi i radi u 
Prijepolju). Matović se, inače, u književnosti pojavio 1956. godine i posebno 
je zapažena njegova knjiga "Orfej kraj Mileševe" (1968), a upravo objavljena 
knjiga je, kako izdavač ističe, "svojevrsna himna ljubavi". 

Putovanje u umetnosti 

Filološki fakultet u Beogradu objavio je zbornik "Put i putovanje u umetnosti i 
kulturi" (priredila Kornelija Ičin). Neverovatno zanimljiva knjiga u kojoj 
preko dvadeset autora govori o putovanju, kao inspiraciji stvaralaca - 
putovanje u najdublje istine ljudske duše, putu u središte ludila, putovanju 
kao samospoznaji i spoznaji sveta, životu i smrti shvaćenom kao putovanje... 
Ovu temu osvetljavaju i istoričari umetnosti (letenje kod Šagala, na primer) 
ili, pak, kako su srpski putopisci videli Bliski istok i severnu Afriku, ili 
kako su britanski putnici u prošlom veku pisali o nama... 

Časlav Ocić pisac je knjige "Uvod u regionomatiku" (izdavač "Znamen", Beograd, 
urednik Jovan Dušanić). Ocić (poznat, inače, kao pisac kapitalnog dela 
"Ekonomika regionalnog razvoja Jugoslavije", 1998) smatra da je regionalni 
problem krupan razvojni problem. Po njemu, ne postoji samo jedan metod 
vrednovanja efikasnosti regionalne politike koji bi bio potpuno prihvatljiv. 
Ocić zaključuje da se otuda nameće potreba metodskog pluralizma, primerene 
kombinacije u oceni dejstava regionalnopolitičkih mera.