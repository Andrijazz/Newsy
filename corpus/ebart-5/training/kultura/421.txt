> Izvor: matf
> Datum: 
> Rubrika: kultura
> Naslov: U STAROJ BUDVI U PONOĆ
> Članak:


BUDVA - Performans ili hepening održan je ispred ateljea Jelene Papović u 
starom srednjovekovnom gradu Budvi. "Imate li želju da pričate ili ćutite o 
umetnosti? Meditirajte jednu noć uz slike. Sanjajte budni. Otvoreni atelje 
Jelene Papović vam nudi tu mogućnost. Čekaju vas boje i platno". Ovako su 
Jelena Papović i Živojin Ćelić pozvali sve da slikaju sa njima jedno platno u 
ulju.
Oslikavanje platna počelo je u ponoć. Učestvovalo je četrdesetak ljudi, što 
slikara, što onih koji to nisu iz naše zemlje, Češke, SAD Poljske, Ukrajine, 
Rusije, Italije. Prvi je uzeo četkicu petogodišnji Dimitrije Pešić iz Beograda, 
a onda slikari Petar Kovačević i Merin Smailagać iz Budve, pa Katarina i Viktor 
Skokovski iz Varšave, Kevin Bodvni iz Njujorka... U jednom trenutku ispred 
platna je bilo i po petoro njih koji su želeli da ostave trag.