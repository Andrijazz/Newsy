> Izvor: matf
> Datum: 
> Rubrika: kultura
> Naslov: SALMAN RUŽDI, PISAC INDIJSKOG POREKLA, STAO U ODBRANU NEMAČKOG NOBELOVCA POSLE 
> Članak:

IZNENADNOG PRIZNANjA

Nazvavši Grasovo članstvo u SS jedinicama "greškom koja može da se oprosti zbog 
mladosti", Ruždi podseća da se radi o "divu svetske književnosti"

ČUVENI pisac indijskog porekla Salman Ruždi, koji već godinama živi na relaciji 
London - Njujork, stao je u odbranu Gintera Grasa, nakon što je ovaj nemački 
nobelovac obelodanio da je kao tinejdžer bio član zloglasnih Hitlerovih SS 
jedinica.
Gras, koji je svetsku slavu stekao svojim prvim romanom "Limeni doboš" i koga 
smatraju ikonom nemačke levice zbog otvorenih pacifističkih stavova, šokirao je 
javnost svojim priznanjem u nedavno objavljenom novinskom članku, malo pre 
izlaska njegove autobiografije "Dok se ljušti luk".
Kako prenosi novinska agencija "Rojters", Ruždi je rekao da oseća da je bes 
nemačkih pisaca, književnih kritičara, istoričara i političara pomalo 
izveštačen.
- Nema nagoveštaja, bar koliko ja vidim da je Gras ikada bi uključen u bilo 
kakve ratne zločine - izjavio je autor "Satanskih stihova" za "Bi-Bi-Si" radio, 
koji je kako ističe bio krajnje šokiran i razočaran priznanjem nemačkog pisca.
Nazvavši Grasovo članstvo u Hitlerovim SS jedinicama "greškom koja može da se 
oprosti zbog njegove mladosti", Ruždi je podsetio da "veličina" Gintera Grasa 
proističe iz činjenice da se radi o "divu svetske književnosti".
- On danas ostaje veliki pisac kakav je bio i pre nekoliko dana - rekao je 
Ruždi, kojeg je svojevremeno osudio na smrt iranski duhovni vođa Homeini, posle 
objavljivanja romana "Satanski stihovi" (1988).
Ginter Gras je prošlog utorka izjavio da su čak i njegova književna dostignuća 
stavljena u kontekst nedavnog "zakasnelog" priznanja.