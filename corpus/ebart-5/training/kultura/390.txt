> Izvor: matf
> Datum: 
> Rubrika: kultura
> Naslov: PRVI PUT POSLE RASPADA JUGOSLAVIJE OTKUP KNjIGA IZMEĐU SCG I HRVATSKE
> Članak:


Iz Srbije za hrvatske biblioteke otpremljeno 1.400 knjiga, a otuda stiže 1.185. 
Obe strane najviše tražile stručnu literaturu i priručnike, a među retkim 
izuzecima su dela Stevana Sremca i Svetislava Basare

HRVATSKE biblioteke su, prvi put posle raspada Jugoslavije, zvanično otkupile 
knjige srpskih i crnogorskih izdavača, a iz Hrvatske stižu otkupljene knjige za 
matične biblioteke u Srbiji i Crnoj Gori, rekla je Tanjugu Milka Vukmirica, 
direktor "Bukbridža", centra za distribuciju knjiga.
Vukmirica je objasnila da je ovo deo projekta "Bibliodiseja 2003-2006" koji 
finansira holandska vlada sa ciljem da se pospeši izdavaštvo, knjižarstvo, 
distribucija knjiga i rad biblioteka, a pre svega da se uspostave mostovi 
saradnje na tom planu između zemalja jugoistočne Evrope. Hrvatska je bila 
sedma, a SCG osma zemlja, koja je uključena u projekat koji za našu zemlju 
koordinira Narodna biblioteka Srbije pod pokroviteljstvom resornih 
ministarstava. Vukmirica je sa srpske strane prikupila ponude koje je uputila 
hrvatskom distributeru i takođe je našim bibliotekama prosledila hrvatsku 
ponudu. Rezultat je da je iz Srbije otpremljeno 1.400 knjiga u vrednosti od 
skoro 10.000 evra, a iz Hrvatske će ovih dana stići 1.185 knjiga za koje je 
plaćeno oko 22.000 evra. Srpska porudžbina je bila veća (30.000 evra), ali neke 
od traženih knjiga su rasprodate, rekla je ona. Najveća prepreka da se više 
srpskih knjiga nađe u fondovima hrvatskih biblioteka jeste u tome što su 
štampane na ćirilici, a sve hrvatske biblioteke sa izuzetkom one u Belom 
Manastiru, isključivo su zahtevale da knjige budu na latinici, primetila je 
Vukmirica.
Karakteristično je da su obe strane najviše tražile stručnu literaturu i priruč
nike a nije ih mnogo interesovala ni prevedena na domaći lepa književnost. Među 
retkim piscima koji su otkupljeni za hrvatske biblioteke su Stevan Sremac i 
Svetislav Basara, navela je Vukmirica kao primer. Knjige za Hrvatsku su 
odabrane iz ponude 212 izdavača među kojima su sa većim brojem naslova 
"Knjižarnica Zorana Stanojevića", "Klio", "Filip Višnjić", "Biblioteka XX", 
"Geopoetika", "Narodna knjiga", "Dereta", "Građevinska knjiga", "Dosije", 
"Kompjuterska knjiga" (Čačak).
Otkup srpskih i hrvatskih knjiga za potrebe biblioteka finansira sponzor 
projekta "Bibliodiseja" sa 75 odsto, a biblioteke su obezbedile 25 odsto iz 
sopstvenih sredstava, objasnila je Vukmirica. Ona je ocenila da ovu vrstu 
kupovine otežava porez od 18 odsto koji se u SCG plaća na uvezene knjige. Niža 
stopa od osam odsto plaća se samo na uvoz udžbenika.
 (Tanjug)