> Izvor: matf
> Datum: 
> Rubrika: kultura
> Naslov: Promovisana kompilacija kultnog pank benda 
> Članak:


Kultni novosadski pank bend "Pekinška patka", posle 25 godina pauze, izdao je 
novi CD, odnosno kompilaciju sa 26 do sada već izdavanih pesama. U pitanju su 
sve pesme koje su se do sada zvanično pojavile sa potpisom benda.

- Srećan sam što je izašao ovaj CD, ako ništa drugo jer će moj sin moći da se 
hvali u Kanadi - kazao je na jučerašnjoj promociji u Novom Sadu frontmen grupe 
Nebojša Čonkić Čonta, koji je za tu priliku doputovao iz Kanade, gde živi i 
radi.
Čonta je istakao i da će ovo izdanje konačno stati na put piratskim izdanjima 
koja su preplavila tržište, ali i svim fanovima omogućiti da dođu do CD sa 
kvalitetnim zvukom i, naravno, dobiti nove generacije sledbenika.
Prisutne novinare je najviše interesovalo da li izdavanje ovog albuma znači i 
da će se "Pekinška patka" ponovo okupiti i možda ubrzo i nastupati.
- Dva su moguća odgovora na to pitanje: Nema šanse i nikad ne reci nikad - 
odgovorio je Čonta.
Izdavač ovog svojevrsnog muzičkog poduhvata, barem kada je u pitanju pank 
muzika je "Multimedija rikords", a kako kažu iz ove kuće, do konačnog izdanja 
išlo se dugim putem. Naime, bilo je neophodno prikupiti izdavačka prava iz 
mnogih izdavačkih kuća, koproducent je i "Kroacija rikords". Na jučerašnjoj 
promociji najavljeno je i da su u planu i DVD izdanje, ali da se ne zna kada 
jer su u toku pregovori sa TV Novi Sad oko ustupanja prava.   