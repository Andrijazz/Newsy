> Izvor: matf
> Datum: 
> Rubrika: kultura
> Naslov: NAVRŠAVAJU SE 103 GODINE OD NASTANKA SRPSKE PESME NAD PESMAMA "SANTA MARIA 
> Članak:

DELLA SALUTE" LAZE KOSTIĆA

Odu nedostižnoj Lenki Dunđerski, Kostić je smišljao punih 14 godina

NAJUZVIŠENIJE srpske rime svih vremena, nanizane u pesmu pod naslovom "Santa 
Maria della Salute" Laza Kostić, jedan od najznamenitijih Srba, pesnik, boem, 
političar, novinar, glumac i prevodilac sa (i na) osam svetskih jezika, sročio 
u Somboru, pre tačno 103 godine.
Svoju pletisanku i labudovu pesmu, pesnik je pisao punih šest godina, sve do 
1909. godine. Posvetio ju je Lenki Dunđerski, najlepšoj ženi toga vremena, koja 
je umrla osam godina pre nego što je pesnik počeo da piše "Santa Mariu" pa se, 
kada se sve sabere, može reći da je pesma nastajala punih četrnaest godina.
Remek-dela srpske književnosti, međutim, verovatno ne bi ni bilo da ne beše 
Somborke Julijane Palanački kojom se  Kostić, umoran od boemskog života, 
besparice i dugova, oženio 1895. godine i nastanio u njenoj kući na glavnoj 
somborskoj ulici, tik uz pravoslavni hram, posvećen Svetom Georgiju. Tek tako 
zbrinut, Kostić je mogao svu svoju spisateljsku energiju da usmeri u stvaranje 
pa su tih 15 godina njegovog života u Somboru, bile ujedno i pesnički 
najplodnije.
Julijana
DOBRODUŠNA i bogata Julijana volela je i čekala pesnika skoro četvrt veka i u 
svojoj 46. godini, najzad dočekala da postane njegova supruga. Njoj je pesnik 
posvetio nekoliko manje poznatih stihova, ali njegovi najbolji stihovi što 
"pevaju, grcaju i zanesvešćuju se", kako ih je 1941. godine doživela Isidora 
Sekulić, posvećeni su neostvarenoj ljubavi sa lepom i mlađom Lenkom. Ona je 
"vila što preda me granu, lepši je ovaj ne vide svet", kako to pesnik kaže u 
jednoj od 14 strofa srpske pesme nad pesmama.
Lenka je bila kći Kostićevog prijatelja i velikoposednika Lazara Dunđerskog, 
koji je, da ironija bude veća, bio venčani kum na venčanju Laze i Julijane u 
Somboru. Dva meseca posle njihovog venčanja, bolešljiva Lenka umrla je 9. 
novembra 1895. godine. u svojoj dvadesetpetoj godini.
Pesnik i njegova inspiracija upoznali su se četiri godine ranije u jednom od 
dvoraca Dunđerskih. Ona je po svedočenjima Novosađanki tog vremena koje su je 
poznavale, bila visoka, vitka, uvek elegantno odevena, vrlo lepa i nimalo 
razmetljiva. Bila je, kažu, prijatna i mila, volela je jahanje, muziku, dobre 
pisce, govorila francuski i nemački.
Ali, o njenim osećanjima prema Lazi Kostiću, nema pouzdanih svedočanstava. Mada 
pesnikovi stihovi "zar meni starcu na dnu života, ta slatka voćka što tek sad 
zri" nagoveštavaju da mu je mlada devojka možda i uzvraćala ljubav, analitičari 
to negiraju.
Pripreme
O pesmi  Kostić je počeo da razmišlja, po svemu sudeći 1900. godine. U jednom 
pismu Simi Matavulju, pesnik je tražio da mu pošalje Petrarkine pesme i da mu 
ispiše "najlepšu stranicu Danteovu o Beatriče i najlepše prideve Petrarkine o 
Lauri.
Kostićev prijatelj, pak, Milan Savić, zapisao je da je pesnik "polagano, 
prilikom svojih beskrajnih, usamljenih šetnji somborskim ulicama i 
fruškogorskim obroncima, stvarao strofu za strofom, doterujući ih i pileći dok 
najposle te zamršaje svoga srca nije doveo u sklad i oblik kojim je bio 
zadovoljan."
Pesma je, najverovatnije, završena jula 1909. godine u hotelu "Hungarija" u 
Budimpešti jer je s tim datumom Kostić uputio pismo svom prijatelji Milanu 
Budisavljeviću:
"Evo ti moje završnice. Korekturu mi pošalji u Beč..."
Te godine, pesma je prvi put odštampana. Samo godinu dana pre no što je umorni 
i oboleli pesnik umro u Beču.