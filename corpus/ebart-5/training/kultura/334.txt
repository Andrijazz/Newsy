> Izvor: matf
> Datum: 
> Rubrika: kultura
> Naslov: NOBELOVAC SOLŽENjICIN, U RAZGOVORU SA VITORIJEM STRADOM 
> Članak:

Specijalno za "Novosti"

RIM

 Znameniti italijanski istoričar Vitorio Strada, specijalizovan za prošlost i 
savremenost bivšeg SSSR i današnje Rusije, objavio je u svečanom uskršnjem 
broju dnevnika "Korijera dela sera" dosad neobjavljeni razgovor sa velikim 
ruskim piscem Aleksandrom Solženjicinom. U tekstu koji vodeći list Italije 
objavljuje preko cele strane svog velikog formata, ovaj čuveni dobitnik 
Nobelove nagrade za književnost (1970), posebno se, u zaključku intervjua, kako 
piše Strada, "priseća sa prezirom napada NATO na Srbiju", ne iz, kako je dodao, 
"simpatija prema komunisti Miloševiću, nego zbog toga što se tu radilo o jednom 
znaku  nove, agresivne politike Zapada i  podršci koju je toj politici pružila 
i istočna Evropa."
 U intervjuu koji se objavljuje u novoj Solženjicinovoj knjizi  "Povratak 
disanja", ruski književnik ističe kako "intervencija NATO jedan progon 
(antialbanski) zamenjuje sa drugim progonom (antisrpskih), ne manje omraženim i 
koji u stvari otkida ilegalno, upotrebom sile,  jednu oblasti (Kosovo) od 
suverenosti svoje legitimne države." Iskazujući oštru osudu takve politike, 
Solženjicin je u tom razgovoru, između ostalog, izjavio:
 "Kada je NATO bombardovao Jugoslaviju, javno mnjenje istočne Evrope je 
aplaudiralo. Mi smo tada prolivali suze nad sudbinom istočnoevropejaca, tih 
bednih nesrećnika, misleći na to kako bismo ih mogli oslobiditi!" Ali oni su, 
međutim, nastavlja Solženjicin, uzvikivali: "Udarite po Srbima! Udarite što 
jače, udarite! Ali šta se to dogodilo sa narodom? Do kakvog obrata je došlo u 
njihovim mozgovima? U trenucima u kojima je NATO odbacio UN, ma kako slaba ona 
bila, i počeo da dejstvuje sam, to je bio jedan istorijski trenutak koji je 
nadilazio problem Jugoslavije..."
Za Aleksandra Solženjicina, podvlači Vitorio Strada, bilo je to veliko 
razočarenje. Stevo OSTOJIĆ