> Izvor: matf
> Datum: 
> Rubrika: kultura
> Naslov: STERIJINO POZORJE
> Članak:


Piše Zorica ZORIĆ 

Ovogodišnji program doneo je dve najvažnije tematske celine: selekciju 
nacionalne drame i program Krugovi, izbor predstava iz najbližeg okruženja koje 
su, rukovođene regionalnom komponentom, imale za cilj obnovu nekadašnjeg 
kulturnog prostora

Organizatori ovogodišnjeg Sterijinog pozorja želeli su već kroz vizuelni 
identitet Festivala da jasno iskažu svoju osnovnu nameru a ona je, nesumnjivo, 
put ka reformama u teatru. U tom smislu verovatno je najubojitiji plakat s 
prstima gurnutim kroz sunčane naočare (prst u oko!). Jubileji koji su 
obeležavali 51. Pozorje - 50 godina od osnivanja festivala, 200 godina od 
rođenja i 150 godina od smrti Jovana Sterije Popovića - ipak su gledaocima 
ponudili malo predstava urađenih po komediografovim delima. 
n proŠlost Kako god, Novi Sad je uvek drugačije disao u vreme Pozorja, 
kulturnog događaja godine. Šezdesetih i 70-ih godina prošlog veka ovaj grad je 
bukvalno živeo za Pozorje, koje je kao manifestacija bilo rame uz rame sa tada 
neprikosnovenim brendovima velike Jugoslavije - Bitefom, Dubrovačkim letnjim 
igrama i Ohridskim letom. U to vreme većina pozorišta godišnje je na repertoar 
postavljala po sedam, osam novih predstava, dok bi se sada takva ideja 
graničila s naučnom fantastikom. 
Sedmodnevna smotra jugoslovenskih teatara imala je, u odnosu na današnju, jednu 
notu prisnosti, budući da su svi učesnici, bez obzira na to kada su tokom 
sedmice imali predstavu, ostajali u Novom Sadu sve vreme festivala. Stari 
zaljubljenici u Pozorje kažu da je tih godina korzo bio prepun poznatih 
glumaca. Sve predstave su igrane u zgradi starog Srpskog narodnog pozorišta 
(nekadašnja Sokolana), a današnjeg Pozorišta mladih. Sedamdesetih godina 
okrugli stolovi održavani u holu tek izgrađenog Studija M Radio Novog Sada bili 
su događaji za prepričavanje, jer su se tada vodile najvatrenije rasprave 
između aktera predstave, kritičara i gledalaca. Nije bilo novosadskog 
intelektualca koji drži do ugleda, a da nije bio redovan gost Festivala. 
n osamdesete Osamdesetih godina, preseljenjem u novu zgradu SNP-a, 
interesovanje publike za predstave Pozorja polako jenjava. Stari Sterijanci 
kažu da je za to zaslužna neprimerena hladnoća zdanja. 
Nekadašnjoj uzavreloj atmosferi doprinosio je i legendarni Kec, kafana u Zmaj 
Jovinoj ulici, koja, tokom trajanja Pozorja, nije prestajala s radom. Na tom 
mestu, obožavaoci su mogli da vide svoje omiljene glumce, kao i da, u opuštenoj 
atmosferi, sednu za njihov sto i proćaskaju na brojne teme. No u vremenu koje 
nadolazi sve će vrlo brzo krenuti drugim tokom. 
Raspadom SFRJ raspadala se i kultna teatarska manifestacija. Proporcionalno 
smanjenju nekadašnje velike države opadao je i repertoarski opseg Sterijinog 
pozorja, što se odrazilo i na posetu publike. Da i u najcrnjoj situaciji 
postoji neko svetlo na kraju tunela svedoči entuzijazam tadašnjeg direktora 
Milete Radovanovića, koji je i u godini bombardovanja uspeo da održi 
kontinuitet Sterijinog pozorja.
n novo doba Od pre četiri godine, dolaskom mladog i ambicioznog, najpre 
selektora, a potom i umetničkog direktora Ivana Medenice, Pozorje je zakoračilo 
u novo doba. Pronađen je način da se sačuva tradicija, ali i da se preformuliše 
i proširi dotadašnji koncept koji je 90-ih zapao u krizu. Tako je i nastala 
tematska celina Krugovi. Pored glavnog, teatarskog lica, najveća smotra 
nacionalne drame svoj identitet je gradila i organizovanjem okruglih stolova 
kritike. U zavisnosti od elokvencije i umešnosti voditelja, to su uvek bili 
više ili manje posećeni segmenti programa. Ove godine moderatori na 
okupljanjima publike, glumaca i akreditovanih novinara bile su dve dame, 
rediteljka Anja Suša i teatrološkinja Ksenija Radulović.
- Pozorje je uvek bilo više nego takmičarska selekcija pozorišnog programa - 
kaže za Evropu Radulovićeva. - Poslednjih godina program je toliko zgusnut da 
ljudi ne mogu sve to fizički da postignu jer se neki programi preklapaju. Ove 
godine sam prvi put obavljala posao domaćina okruglih stolova. Imala sam 
nekoliko smernica: okrugli sto nije služio za to da moderator pokaže svoje 
znanje iz oblasti dramaturgije i pozorišta, niti da ponovi sve one podatke 
kojih ima u katalogu. Bilo je bitno da tih sat vremena bude zanimljivo publici, 
autorima predstave, a potom i meni samoj.
n simpozijum Ovogodišnje Pozorje obeležio je zanimljiv Međunarodni simpozijum 
pozorišnih kritičara i teatrologa na temu Nacionalna pozorišta i 
nacionalističko pozorište. Namera organizatora bila je da Sterijin komad o 
lokalnom patriotizmu Rodoljupci na izvestan način povežu sa temom Simpozijuma i 
Krugova. Kritičari su diskutovali o ciljevima nacionalnog pozorišta i njegovoj 
upotrebi u promovisanju nacionalnog identiteta, bilo u pozitivnom ili 
negativnom smislu. Postavljen je čitav niz neizbežnih pitanja koja se odnose na 
ovu temu: da li nacionalno pozorište treba da predstavlja zgrada ili ideja kao 
što je slučaj Nacionalnog pozorišta Škotske, da li je njegov cilj da promoviše 
ponos nacionalnog identiteta, što je svakako slučaj u vreme osnivanja 
nacionalnih pozorišta u zemljama na Balkanu...
n program Najvažniji deo Pozorja bile su dve tematske celine: selekcija 
nacionalne drame i program Krugovi, izbor predstava iz najbližeg okruženja, 
koje su, rukovođene snažnom regionalnom komponentom, imale za cilj obnovu 
nekadašnjeg kulturnog prostora. U selekciji nacionalne drame odigrano je šest 
predstava: Halflajf Filipa Vujoševića (Atelje 212), dve predstave somborskog 
pozorišta: Paradoks Nebojše Romčevića i Sterijina Laža i paralaža, i predstava 
Tesla Miloša Crnjanskog u interpretaciji ansambla pozorišta Madlenianum. Drama 
Skakavci Biljane Srbljanović oživljena je u izvođenju Jugoslovenskog dramskog 
pozorišta, kao i Zagrebačkog kazališta mladih. Iako su glumci, reditelji i 
celokupna nevidljiva i kreativna pozorišna infrastruktura poneli najveći deo 
umetničkog i takmičarskog tereta, lak zadatak nije bio ni pred žirijem, kojim 
je predsedavao Jovan Ćirilov. Govoreći o tome da li je ovogodišnja selekcija 
predstava zadovoljila zanatske standarde, Ćirilov kaže da je Medenica u okviru 
Krugova uspeo da u pravom trenutku vrati pozorišta sa ovih prostora, smatrajući 
da za to postoje uslovi.
- To nije obnova Jugoslavije, već je on proširio repertoar, tako da smo imali 
pozorište iz Mađarske i Slovačke. Na tome mu čestitam! Da sam ja bio selektor, 
bilo bi drugačije, ali bi se neke predstave poklopile, a to se vidi i po 
nagradama. Iako sam samo jedan od petoro, koliko nas ima u žiriju, vidi se koje 
su predstave koje bih i ja pozvao da sam selektor. Nikada ne bih doveo 
predstavu Paradoks Egona Savina, jer mislim da je ona ispod njegovog nivoa, 
koji je izuzetan, ali ovo mu je jedan iskorak koji ja ne razumem - naglašava 
Ćirilov za Evropu.
n poseĆenost Ovogodišnji program osmišljen u okviru repertoara na Pozorju 
mladih bio je ambiciozan projekat i mladim se umetnicima pokazao kao 
inspirativan. Kuriozitet je da je posle 20 godina program na Pozorju mladih 
začinjen radionicama, i na njih su umetnici reagovali veoma pozitivno. 
Ipak, sve se vrti oko publike. Veoma se retko događalo da neko od Sterijanaca 
napusti salu pre završnog aplauza. Takva posvećenost retko se može videti na 
našim prostorima i oseća se jedino u nekim velikim, svetskim teatrima. 
Ovo ne bi bila priča iz prave Srbije da u njoj nema političara i njihovog 
neizostavnog učešća u kulturnim događanjima. Glavnu ulogu u ovom komadu ima 
Predrag Marković, predsednik Skupštine Srbije, koji je bio jedan od počasnih 
gostiju na otvaranju 51. Sterijinog pozorja i zadržao se čak 15 minuta!? S 
pijetetom je odslušao govor akademika Ljubomira Simovića, da bi pet minuta po 
početku predstave Skakavci Biljane Srbljanović ustao i naočigled iznenađene 
publike otišao.
n nagrade Sterijina nagrada za najbolju predstavu dodeljena je komadu Skakavci 
u izvođenju Zagrebačkog kazališta mladih, za tekst savremene drame nagrađena je 
Biljana Srbljanović, dok je nagrada za režiju pripala Dejanu Mijaču, takođe za 
predstavu Skakavci. Nagrada za glumačko ostvarenje otišla je u ruke Isidore 
Minić za ulogu Nadežde, Renati Ulmanski za ulogu gđe Petrović u beogradskoj 
verziji Skakavaca i Urši Raukar za ulogu Žane u zagrebačkoj interpretaciji iste 
predstave. Dragan Mićanović ovenčao se Sterijinom nagradom za ulogu Tesle u 
istoimenoj predstavi. Počasni krug, nagrada za najbolju predstavu u selekciji 
Krugovi, dodeljena je drami Crna zemlja (Mađarska).