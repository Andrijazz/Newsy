> Izvor: matf
> Datum: 
> Rubrika: kultura
> Naslov: Majku Nikolsu nagrada za životno delo
> Članak:


Udruženje reditelja Amerike saopštilo je da će nagradu za životno delo dodeliti 
Majku Nikolsu (Michael Igor Peschkowsky, 1931). Ovo priznanje će Nikolsu biti 
uručeno 7. februara, na 56. dodeli nagrada Udruženja reditelja Amerike. Nagrada 
za životno delo ne dodeljuje se svake godine i dosad je samo 30 reditelja 
dobilo to priznanje. Među njima su Martin Skorseze, Stiven Spilberg, Fransis 
Ford Kopola, Stenli Kjubrik, Vudi Alen, Alfred Hičkok i Orson Vels. Nikols je u 
svojoj karijeri, koja traje već 37 godina, dobio Oskara 1967. godine za 
"Diplomca", a bio je i tri puta nominovan za ovu prestižnu nagradu. Pored toga 
dobio je sedam Toni nagrada, dva Emija i jednog Gremija - 1961. godine sa Eleni 
Mej. Među filmovima koje je snimio su: "Ko se boji Virdžinije Vulf", "Kvaka 22" 
i "Silkvud".