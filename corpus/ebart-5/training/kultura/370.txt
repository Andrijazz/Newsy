> Izvor: matf
> Datum: 
> Rubrika: kultura
> Naslov: Intervju - Ivan Medenica, selektor i umetnički direktor Sterijinog pozorja: 
> Članak:


"Osnovu koncepta za naredni festival već sam postavio - ono što je već sada 
izvesno jeste da će se napraviti novi korak napred"

piše: Sonja Ćirić  
 
Jubilarno 50. Sterijino pozorje (26. maj - 4. jun) završeno je bez glavne 
nagrade, Sterijine nagrade za najbolju predstavu. Žiri u sastavu Isidora 
Žebeljan (predsednik), Radivoje Dinulović, Gordana Đurđević-Dimić, Dino 
Mustafić i Veljko Radović dodelio je Karin Bajer Sterijinu nagradu za režiju 
(God save Amerika Biljane Srbljanović, Burgteatar Beč), Uglješa Šajtinac dobio 
je nagradu za tekst (Hadersfild, Jugoslovensko dramsko pozorište), nagrade za 
glumačka ostvarenja dobili su Mihajlo Janketić (Smrtonosna motoristika 
Aleksandra Popovića, Atelje 212), Regini Frič (God save Amerika), Nebojša 
Glogovac i Goran Šušljik (Hadersfild), za originalnu scensku muziku nagrađeni 
su Zoran Erić i Vladimir Pejković (Smrtonosna motoristika), Egon Savin i Jelena 
Popadić za adaptaciju (Svinjski otac Aleksandra Popovića, Kruševačko 
pozorište), a Angelina Atlagić za kostim (Nedozvani Momčila Nastasijevića, 
Centar za kulturnu dekontaminaciju). 

Minuli festival povod je razgovora sa Ivanom Medenicom, koji je treću godinu 
selektor i umetnički direktor Sterijinog pozorja.

"VREME": Da li se slažete s odlukom žirija da ne dodeli glavnu nagradu?

IVAN MEDENICA: Nemoguće je složiti se sa tom odlukom jer je ona potpuno 
kontradiktorna. Predstava Burgteatra God Save America dobila je nagradu za 
režiju, scenografiju, jednu glumačku, a prošle godine je, za taj tekst, Biljana 
Srbljanović takođe dobila Sterijinu nagradu; svi najvažniji elementi pozorišnog 
čina su, dakle, nagrađeni, osim što predstava kao celina nije dobila priznanje! 
Tu nema nikakve logike. Pored nespornog konzervativizma koji je prevladao u 
žiriju, čini mi se da tu postoji još jedan, srazmerno veći problem; jedan deo 
žirija je, izgleda, podlegao pritisku naše pozorišne čaršije koja bi teško 
prihvatila da stranci po treći put pobede na festivalu nacionalne drame... Jako 
mi je neprijatno da ovo govorim zbog onih principijelnih i odgovornih članova 
žirija koji su ostali u manjini; njihovo hrabro držanje beskrajno cenim.

Dejan Mijač je opisao ovogodišnje Pozorje kao prekretnicu i nagoveštaj novog 
Pozorja. Kako ga vi rangirate?

Veoma sam zahvalan Dejanu Mijaču na ovim rečima, i to ne samo zato što je reč o 
tako značajnom umetniku, već i zato što je moj koncept dobio mnogo veću 
podršku, bar onu javnu (a samo se ona računa), od kolega iz sveta nego od onih 
iz zemlje. Ali, to valjda ide u rok službe... Meni se čini da je najznačajnija 
prekretnica napravljena u prvoj godini mog mandata (2003), jer je tada 
postavljena osnova novog koncepta, koji se bazira na internacionalizaciji i 
paralelnim programima; mi ga sada samo razvijamo i obogaćujemo. Možda je ove 
godine postignut veći stepen koncepcijske usklađenosti među različitim 
programima, i uravnoteženiji umetnički kvalitet (nije bilo nijednog promašaja, 
a čak tri-četiri predstave izazvale su nepodeljeno oduševljenje)... Ipak, Mijač 
je potpuno u pravu kada nagoveštava i priziva nove iskorake; osnovu koncepta za 
naredni festival već sam postavio - o njoj je još rano govoriti - ali, ono što 
je već sada izvesno jeste da će se napraviti taj novi korak napred. Ne bih 
želeo da on bude radikalan, već da samo doprinese razvoju postavljenog 
koncepta; međutim, vremenom može da se javi problem ako kvalitet festivala 
prevaziđe relativno uzak tematski okvir nacionalne drame (srpsko-crnogorske). 
Onda će se otvoriti dilema da li želimo ozbiljan i značajan festival, ili 
želimo da po svaku cenu sačuvamo njegov tradicionalni tematski okvir. 

Za razliku od prethodne dve godine, ove nije bilo glasova protiv vaše 
koncepcije internacionalizacije Pozorja. Da li je to prećutna potvrda vaše 
namere da podignete kriterijume?

Da, osim što strana predstava, koja je to potpuno zaslužila, nije dobila 
nagradu. Ali, dosta više o žiriju... Znate, veoma je teško, a toga je sada već 
svestan i najgluplji šovinista, buniti se protiv toga da se na Sterijinom 
pozorju prikaže kako naše pisce igraju vodeća svetska pozorišta i umetnici. Pa, 
valjda bi to svima trebalo samo da nam imponuje, a u prvom redu ovima koji se 
struniše i istopiše od silne brige za srpsku kulturu. I da odgovorim na 
poslednji deo pitanja: da, podrška internacionalizaciji je i podrška nameri da 
se podignu kriterijumi, jer je uvođenje svetskih standarda glavno sredstvo 
korekcije i pokretač razvoja u svim oblastima našeg života, pa tako i u 
pozorištu.

Mnogi učesnici i gosti Pozorja izjavljivali su da im je boravak bio prijatan 
zato što su se družili sa kolegama iz eks-zemlje, sa učesnicima programa 
"Krugovi". Ova vrsta sentimentalnog otvaranja je, moguće, isto toliko bitna po 
naš pozorišni život koliko i internacionalizacija Pozorja.

Apsolutno. Festival ne čini samo prikazivanje predstava u nekom, manje ili više 
promišljenom konceptu. Podjednako je važna i atmosfera, druženje, neformalni 
susreti, poslovni kontakti koji se ostvaruju u pauzama... Ove godine je ta 
atmosfera zaista bila kao u "stara dobra vremena", u klubu Trema sedelo se do 
sitnih jutarnjih časova (što je, čak, ugrozilo i neke okrugle stolove koji se 
održavaju pre podne), sklopljeni su i brojni profesionalni aranžmani... Ono što 
mi je posebno drago i što lično smatram najvećim postignućem 50. Sterijinog 
pozorja jeste to da smo postali festivalska berza: za nekoliko predstava s ovog 
Pozorja zainteresovali su se selektori nekih važnih međunarodnih festivala, 
koji su ove godine u većem broju nego ikada došli u Novi Sad. To je glavna 
šansa Sterijinog pozorja - da postane regionalna pozorišna berza.