> Izvor: matf
> Datum: 
> Rubrika: kultura
> Naslov: HOMOSEKSUALNOST U SRBIJI
> Članak:


Zbog ogromne homofobije, u Srbiji se malo ko usuđuje da javno prizna svoju 
seksualnu različitost

"Labris", udruženje za lezbejska ljudska prava iz Beograda, već deset godina 
pokušava da pokaže kako istopolno seksualno opredeljenje nije bolest, već jedno 
od osnovnih ljudskih prava. Svetska zdravstvena organizacija je to zvanično 
ustanovila još 1990. godine, a "Labris" je zahtev iste sadržine uputio i 
Srpskom lekarskom društvu, od koga još uvek nije stigao odgovor. Prva gej 
parada u Srbiji 2001. godine završena je prebijanjem učesnika od strane 
huligana svih boja, a u ovoj zemlji homofobija i diskriminacija nad istopolno 
orijentisanim ponekad su društveno poželjna kategorija.

NEGATIVNI STEREOTIPI
Istraživanje o nasilju nad gej populacijom koje je uradio "Labris", pokazalo je 
da čak 90 odsto ispitanih lezbejki i homosesualaca zna za slučajeve nasilja 
zato što je osoba različite seksualne sklonosti od heteroseksualne. Osim toga, 
70 odsto njih je samo pretrpelo nasilje. Izbegavanje, ismejavanje, 
obezvređivanje i negiranje homoseksualnog identiteta, pretnje kao i svakodnevno 
"bombardovanje" negativnim stereotipima u medijima, religiji, među prijateljima 
i u porodici, doživelo je 50 odsto ispitanika. Najfrapantniji podatak je taj 
što je četvrtina ispitanika nasilje doživelo od slučajnih prolaznika na ulici:
- Veliki broj lezbejki i homoseksualaca egzistencionalno je ugroženo zbog 
potpunog odsustva podrške i odbacivanja od porodice, dok su mnogi doživeli da 
ih roditelji izbace iz kuće - predočava psihološkinja Dušica Popadić iz Incest 
trauma centra.
Popadićeva je objasnila da seksualna orijentacija ne može biti preneta ni 
naručena, ona nije izbor i nije plod mentalnog ni emocionalnog poremećaja:
- Ljudi su puni predrasuda i stereotipa o lezbejkama i gej muškarcima, a jedan 
od najvećih je mišljenje koje potencira njihovu seksualnost. Različito 
seksualno opredeljenje uglavnom se povezuje sa samim polnim činom, iako ovi 
ljudi u životu rade sve kao i heteroseksualni. Kod nas je prva aluzija na to 
seks. Misli se da homoseksualci saleću ljude na ulici i da su opsednuti seksom. 
Da li se vama sviđa svako koga vidite na ulici? Naravno da ne. Živote 
homoseksualaca, kao ni živote heteroseksualaca ne čini samo seks. Seksualna 
orijentacija nije izbor, ona je duboko usađena i nije nešto što neko bira da 
bude ili ne. To je isto kao kada biste heteroseksualca pitali kako je postao to 
što jeste. Homoseksualnost nije bolest ni moralna izopačenost, već jednostavno 
način na koji neko izražava ljubav i seksualnost.
REALNOST
Dušica Popadić napominje da zbog odbačenosti okoline među gej populacijom 
postoji najveći rizik od suicida:
- Iako je seksualna orijentacija nepromenljiva, neki smatraju da bi 
homoseksualci ipak mogli da se promene ukoliko to žele. Da li biste vi 
promenili svoje opredeljenje ukoliko se to traži od vas? Takođe, stereotip je 
da je homoseksualnost stvar izbora. A da li je stvar izbora i 
heteroseksualnost? Pa čak i da jeste, da li to znači da gej muškarci i lezbejke 
ne treba da budu zaštićeni civilnim pravima?
Takođe jedna od velikih predrasuda koje ističe Popadićeva, tiču se tobožnjeg 
"gej načina života". Ali, kaže ona, kao što ne postoji heteroseksualni, tako ne 
postoji ni gej način života:
- U stvarnosti, životi gej ljudi razlikuju se kao i životi heteroseksualaca. 
Neki odlučuju da žive u dugim vezama, neki biraju da budu sami, razlikuju im se 
hobiji, interesovanja, aktivnosti. Još jedno stereotipno mišljenje je da je ono 
što gej ljudi i lezbejke rade u krevetu odvratno i perverrzno. Ali, ono što dve 
odrasle osobe rade dobrovoljno u privatnosti svog stana, ne tiče se nikog 
drugog osim njih samih, i to se ne razlikuje od onog što u svojim krevetima 
rade heteroseksualci. Čak se njihove intimnosti mogu smatrati blažim od stvari 
koje rade heteroseksualni parovi.
U Srbiji su gej, lezbejke, biseksualci i transvestiti na potpunoj margini. Kada 
su nedavno u Beogradu osvanule nacističke parole protiv RTV B92, Jevreja, i 
homoseksualaca, najodgovorniji srpski političari izvinili su se samo Jevrejima 
i Devedesedvojci. Lezbejke i homoseksualci i dalje se trpaju u isti koš sa 
kriminalcima, narkomanima, pedofilima i ubicama. Ali, to je realnost u kojoj 
živimo.