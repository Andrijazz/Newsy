> Izvor: matf
> Datum: 
> Rubrika: kultura
> Naslov: kratkiRezovi
> Članak:


Umetnička grupa "dez.org" zanimljiv je primer udruživanja umetnika koji 
samostalno preuzimaju inicijativu u kreiranju perspektive otvarajući sebi novi 
prostor delovanja. I pored individualnih razlika članova grupe, "dez.org" ima 
jedinstvenu strategiju o kojoj eksplicitno govori i prvi projekat sa kojim "dez.
org" nastupa u javnosti. Pored predstavljanja radova članova grupe "dez.org" na 
izložbi u beogradskoj Galeriji O3one, nedelja slobodnog softvera (od 6. do 12. 
marta) organizovana je kroz niz manifestacija, radionica, predavanja otvorenog 
tipa koji pružaju uvid u razvoj, mogućnosti i karakter slobodnog softvera kao 
društvenog fenomena. SUBOTA: Predavanje Feliksa Štaldera (Beč/Cirih) "Prostor 
protoka informacija: Kultura u mrežama", zakazano je za danas od 15 sati u 
Rektoratu Univerziteta umetnosti u Beogradu. Osnivač Pokreta za slobodni 
softver Ričard Stolmen održaće, 11. i 12. marta, predavanja o opasnostima od 
softverskih patenata i osnovama GNU operativnog sistema koji, u kombinaciji sa 
Linuks kernelom, koriste milioni ljudi širom sveta. Stolmen (www.stallman.org) 
je do osnivanja GNU projekta radio u laboratoriji za veštačku inteligenciju 
Masačusets instituta za tehnologiju. Upoznavanje sa učesnicima radionice i 
novinarima predviđeno je za večeras od 18 sati u Galeriji O3one. NEDELJA: 
Predavanje Ričarda Stolmena na temu "Slobodan softver GNU/Linux" u beogradskom 
Domu omladine.