> Izvor: matf
> Datum: 
> Rubrika: kultura
> Naslov: bez šećera
> Članak:


Gorčin Stojanović reditelj

Poput one nulte godine našeg života, kad se slavilo "dva veka Vuka", a što beše 
prilika nacošima raznih boja da se organizuju u ono što će biti velika 
balkanska nesreća, već izvesno vreme "nemre se dihat" od, ničim krivog, Nikole 
Tesle. 
Da se razumemo, Tesla jeste zaslužio svu moguću našu pažnju. Ali, kao i pre 
devetnaest godina, stvar je ukusa kako će se ta pažnja iskazati. A, kao što smo 
se ovde višekratno uverili, ukus je prva i poslednja odbrana pred najezdama 
nečoveštva. To je zato što je ukus etičko, a ne estetsko pitanje. Kad je god 
razina dobrog ukusa spuštena, u našoj dolini plača nastaju horori.
Drugim rečima: umesto silnih programa posvećenih "njegovom i našem jubileju", 
bilo bi zgodno konačno srediti Muzej Teslinog kratkotrajnog boravka u Beogradu. 
Manje cinično rečeno, uraditi tačno ono što nedostaje i svim drugim ovdašnjim 
muzejskim institiucijama. Tim pre što je Muzej Nikole Tesle u Krunskoj jedno 
lepo i prijatno, dobro uređeno i smišljeno sačinjeno mesto. 
Za razliku od one manifestacije od pre blizu dvadeset godina, raznorazni 
retro-tipovi ne moraju da se prepoznaju i stidljivo okupljaju pod raznim 
sumnjivim firmama. Oni su ovde, kao što su i drugde, na konačnoj i neopozivoj 
vlasti. To bi, dakle, značilo da oni koji još baštine kakvu svetsku misao imaju 
otvoreno polje da se obrate na nekoliko adresa što su još uvek neupitne. Tesla 
je, kao i Dositej ili Sterija, među takvima. 
Ovo, dabome, ne znači da se od Tesle može napraviti veći nacionalni junak nego 
što je to uistinu bio. Niti je, pak,  potrebno nekakvo idologizovano čitanje 
tog višeznačnog životnog puta.
Dovoljno je biti ukusan i precizan u misli iz koje nastaju dela.