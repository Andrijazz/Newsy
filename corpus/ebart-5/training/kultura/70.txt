> Izvor: matf
> Datum: 
> Rubrika: kultura
> Naslov: PANORAMA OHRIDSKOG LETA 
> Članak:


Dok je u antičkom amfiteatru Betovenovu "Odu radosti" slušalo 3.500 ljudi, na 
drugom kraju grada popularni pevač okupio je 4.000 obožavalaca 

(Od našeg specijalnog izveštača) 

Ohrid, 16. jula 

Ohridski festival je postao, zaista, specifičan: pošto su mu denacionalizacijom 
oduzete prostorije prelepog zdanja na obali jezera i vraćene vlasnicima, gotovo 
nekoliko meseci pred početak ovog više od četiri decenije starog festivala, 
uselili su se u nove prostorije, bivšeg Doma kulture, uredili ga, nabavili 
kompjutere. Imenovan je i novi direktor, mladi stručnjak za marketing u kulturi 
Zoran Strezovski. U Ohridu, gradu pod zaštitom Uneska, gradu sa 365 crkava 
koliko i dana u godini, gradu gde ispod rimskog, izranja stariji, grčki 
amfiteatar, festival menja imidž, ali čuva visoki umetnički nivo. 

 
Toše Proeski  

Zato se i moglo dogoditi da na otvaranju, 12. jula, budu ispunjena oba 
amfiteatra. U antičkom, uz visoke zvanice i državnike, pod pokroviteljstvom 
predsednika države Borisa Trajkovskog, počeo je festival prvi put paljenjem 
večnog plamena koji će goreti do kraja festivala, 20. avgusta i izvođenjem 
Betovenove Devete simfonije. Dok je zvezda pop muzike, Toše Proeski na drugom 
kraju Ohrida, na Biljaninim izvorima, okupio četiri hiljade obožavalaca! 

Teško je zamisliti bilo koji festival bivše nam velike zemlje istovremeno sa 
dva spektakla. I dok je predsednik Boris Trajkovski u govoru napomenuo da se 
"Ohridsko leto" otvara "Odom radosti" koja je stavljena u himnu Evropske 
zajednice Toše je pokazao da je pravi izbor za Pesmu Evrovizije! Jer, rekli su 
nam, makedonski sistem izbora je sledeći: izabran je pevač, Toše, a kompozitori 
će ponuditi svoje kompozicije pa će Toše pevati onu koja je najbolja! Uz to, 
valja reći da su karte i za Betovena i za Tošeta bile - besplatne. U stvari, 
piše "Slobodni dnevni vesnik" "Vest", "Ministarstvo kulture je častilo mlade, 
ali koliko je novca uzela Ljiljana Petrović, njegov menadžer, ne zna se, ali da 
je uzela dovoljno, izvesno je "pošto je gospođa Petrović biznismen i ništa ne 
radi za džabe"! 

Festivalske igre 

Ministar kulture Blagoj Stefanovski, napravio je nov festival na obližnjem 
Prespanskom jezeru. To je Prvi festival kamernih formi održan neposredno pred 
Ohridski festival, po tri predstave svake večeri. I kako nam je u martu, u 
intervjuu "Politici", ministar Stefanovski obnarodovao ovaj festival na koji je 
želeo pošto-poto da dovede Ljubu Tadića, "najboljeg evropskog glumca", to je i 
uspeo. Za četiri festivalska dana, izvedeno je jedanaest monodrama glumaca iz 
deset zemalja. 

Ovaj festival nazvan je i "Najbolji evropski glumac" pošto nagrada treba da 
bude uručena 27. marta iduće godine na Svetski dan pozorišta, u Parizu. Nagradu 
je dobio bugarski glumac Marius Kurinski. U žiriju su bili pisac iz Francuske 
Žak Lekarier, reditelj iz Bugarske Krikor Azarjan i Petar Mirčevski, glumac 
Narodnog teatra iz Bitolja. I, kako pišu izveštači, iako je pobedio Kurinski sa 
monodramom "San", "zvezda ovog festivala malih formi bio je (i ostaće) legenda 
eks-JU glumišta Ljuba Tadić, koji je nastupio sa monodramom "Sokratova odbrana 
i smrt" od Platona. 

Dakle, "Patrijarh scene" Ljuba Tadić, ostao je moralni pobednik, kao što je bio 
i zvezda Ohridskog leta. 

U Bitolju, takođe, održan je festival monodrame od 7. do 11. jula, koji će biti 
iduće godine pod pokroviteljstvom Uneska. Pobedio je Zijah Sokolović, sa 
Čehovljevom pričom "Medved". 

I tako, glumci su, zaista, podignuti na pijedestal i u Ohridu, Prespi i 
Bitolju, a uz devet baletskih predstava (do sada najveći broj u istoriji 
Ohridskog leta), centralni događaj biće, kaže nam, kompozitor i selektor, 
predsednik Upravnog odbora Risto Avramovski, koncert čuvenog violiniste iz 
Izraela: Šlomo Minc. 

Asfalt, amfiteatar i TV 

Najzad, recimo i da je došlo do nesporazuma da ne kažemo "incidenta" između 
organizatora Ohridskog leta Makedonske televizije i Narodnog pozorišta iz 
Beograda. Naime, Makedonska televizija se opredelila da iz bogate festivalske 
ponude direktno prenosi, odnosno snimi pa emituje, baš "Romea i Juliju" 
Beogradskog baleta. Uostalom, to je učinila u Skoplju prilikom gostovanja 
"Fausta". Došla je ekipa od pedeset ljudi, reportažna kola, i onda je usledio 
rezolutni odgovor upravnika Ljubivoja Tadića da snimanja nema! Jer, objašnjeno 
je, postoji kod nas strogi zakon o autorskim pravima a naslednici Dimitrija 
Parlića (koreografa) su živi, i mnogo je onih koji bi da naplate. 

Televizija je zatim ignorisala i konferenciju za novinare, a nije je bilo ni na 
predstavi. Međutim, upravnik Tadić nam je rekao da će, ipak, napraviti poseban 
prilog. Višnja Đorđević, direktor baleta i jedan od autora (radila je prema 
Parlićevoj koreografiji i režiji ovo delo Prokofjeva) predložila je domaćinima 
da se "poboljšaju" uslovi scene, tako što bi se "pozornica jednostavno 
asfaltirala i stavio baletski pod"(!?) na šta joj je uljudno rečeno da oni ne 
smeju ni ekser da ukucaju bez dozvole Zavoda za zaštitu spomenika kulture. 

Sutra gostuje Opera Makedonskog narodnog teatra sa "Ivanom Susanjinom" Glinke. 
Pevaće prvak Beogradske opere Nikola Kitanovski, kao gost. A osmog avgusta 
gostuje Beton hale teatar Ivane Vujić. Oni će braniti boje alternative, koja je 
ravnopravno zastupljena u izuzetno raznovrsnom programu kraj Ohridskog jezera.