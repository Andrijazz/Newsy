> Izvor: matf
> Datum: 
> Rubrika: kultura
> Naslov: Završen Drugi muzički bijenale u Zagrebu
> Članak:


Dvadeset i drugi Muzički bijenale Zagreb završen je 12. aprila nastupom 
portugalskog baleta Gulbenkijan u Hrvatskom narodnom kazalištu. Balet 
Gulbenkijan izveo je tri plesa: "Prumo" na muziku Hendrika Lorencena u 
koreografiji Enrika Rodovalja, "Kameleon" na muziku Džona Kejdža u koreografiji 
Icika Galilija i "Kantatu" na napolitanske narodne pesme u izvođenju ansambla 
"As-sur-d" u koreografiji Maura Bigonzetija. Gulbenkijan balet je osnovan 1965. 
godine i budući da u to vreme portugalska plesna scena nije bila razvijena 
Balet Gulbenkijan je na sebe preuzeo odgovornost predstavljanja novih 
koreografija, ali i izvodeći dela tradicionalnog repertoara. Ovaj balet je 
odigrao značajnu ulogu u predstavljanju najrazličitijih oblika plesa širokim 
slojevima društva.
Najpre je izveden ples pod nazivom "Prumo" na muziku Hendrika Lorencena u 
koreografiji Enrika Rodovalja. Bio je to sasvim antinarativan ples. Na crnoj 
"sceni kutiji" jedina scenografija bile su vilsonovske srebrne obrnute kupe 
"rasute" po prostoru. Najpre samo nekoliko plesača na sceni, potom ukupno njih 
devet plesalo je na muziku za koju bi se pre očekivalo da bude čuta u ambijentu 
nekakvog kluba ili diskoteke. Time je pokazano da savremeni ples nije nužno 
elitistički, a takođe i da plesne paradigme koje je moguće sresti van 
umetničkih institucija mogu da posluže kao veoma efektna osnova za razvijanje 
savremenog plesnog izraza. Drugi po redu izveden je ples "Kameleon" na muziku 
Džona Kejdža u koreografiji Icika Galilija iz Tel Aviva. Od početka do kraja 
ovog plesa koji se odvijao na Kejdžovo delo "U Pejzažu" na sceni je bilo sedam 
plesačica odevenih u crno. Svaka od njih imala je svoju stolicu koja je 
nezaobilazni deo ove pomalo kabaretske koreografije. Budući da je Kejdžova 
muzika zasnovana na kvaziimpresionističkim arpeđiranim akordima, koreografija 
je mišljena tako da u što većoj meri obezbedi oponašanje muzičkog toka plesnom 
strukturom. U tom smislu, plesačice su na momente delovale kao sami muzički 
tonovi koji se kreću po zakonima dramaturgije ovog muzičkog toka. Najefektniji 
i najoštriji bio je poslednji izvedeni ples pod nazivom "Kantata" na 
napolitanske narodne pesme u izvođenju ansambla "As-sur-d" u koreografiji Maura 
Bigonzetija. Kostimi plesača su načinjeni po uzoru na skromne odore kakve su i 
danas u upotrebi u zabačenim, ostrvskim mediteranskim mestima. Stoga ansambl 
koji se najpre na sceni pojavljuje kao hor koji u maniru napolitanskih narodnih 
pesama izvodi pevljive melodije deluje kao skup napolitanskih meštana. Međutim, 
nadalje se koreografija razvija modernistički, autorefleksivno preispitujući 
odsečne repetitivne pokrete, dok muzika "doslovno narodna", napolitanska 
prelazeći pritom iz sasvim igračkih "a la tarantela" melodija do onih koje su 
više nalik pevanju dalmatinskih klapa. 
Ono što je delovalo kao sasvim prestupničko i neočekivano, a svakako i kao 
veliko pitanje koje ovaj ples postavlja jeste neuobičajeni spoj folklorne 
muzike i modernog plesa - spoj koji je sučelo na sceni dve sasvim različite, 
gotovo zajedno nemislive paradigme. No, očigledno je da Muzički bijanale Zagreb 
ambiciozno nastoji da postavi pitanja postojanosti granica između umetničkog i 
popularnog, te se i ovaj balet sasvim uklopio u tu tendenciju