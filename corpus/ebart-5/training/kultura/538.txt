> Izvor: matf
> Datum: 
> Rubrika: kultura
> Naslov: PISAC I SLIKAR MILETA PRODANOVIĆ O SVOM NOVOM ROMANU "KOLEKCIJA"
> Članak:


Dragana Matović

Postoji ona stara kletva - dabogda živeo u interesantnim vremenima. A to se 
nama i dogodilo. Uvek se debelo
zamislim kada u ono što pišem unesem atmosferu tih godina. Ali to vam je kao 
senka, koliko god se trudili da od nje pobegnete, ona vas prati. Ako odbijete 
da gledate rane, ukazaće vam se ožiljci

INSPIRACIJU za novi roman "Kolekcija" (koji je kao i svih 13 prethodnih naslova 
objavila izdavačka kuća "Stubovi kulture") pisac i slikar Mileta Prodanović 
potražio je u autentičnoj priči o kolekciji srebrnog posuđa iz rimskog doba, 
nazvanoj po prvom vlasniku Sevso.
Radnja ovog mozaičkog romana odvija se u dve vremenske ravni, doba antičkog 
Rima i savremenih osamdesetih i devedesetih godina na prostoru Sirmijuma, 
odnosno Fruške gore i savremenog Srema.
Glavni junak u vreme vladavine Teodosija Drugog, u 4. veku, Oseus sklanja blago 
pred najezdom varvara, dok  junakinja priče smeštene na kraj prošlog veka, 
Stela, nastavlja storiju o antičkom blagu koje je otkriveno na misteriozan 
način.  
- Priča o takozvanom Sevsovom srebru je složena jednačina sa desetinama 
nepoznatih - kaže Prodanović. - Ona se u različitim i po pravilu nekompletnim 
verzijama pojavljivala u našoj i ne samo našoj štampi. Ne mislim da  znam šta 
je u pozadini tog skandala, niti mislim da iko zna tačnu priču. Ali, svako 
zakopano pa pronađeno blago zaokuplja maštu, to je po sebi neki most između dva 
vremena. Krimi-zaplet koji je pratio taj veliki nalaz luksuznog posuđa i 
vrtoglave cene koje je postigao, i ta nejasna spekulacija da je to možda bilo 
"naše" pa nam je oteto, dodatno okupira imaginaciju. Na kraju krajeva, 
nelegalni promet antikviteta je na četvrtom mestu lestvice crnih poslova, odmah 
posle oružja, droge i ljudi.
lj Koliko dugo ste sakupljali i proučavali građu?
- Pre četiri ili pet godina, u vreme kada sam pisao "Vrt u Veneciji" imao sam 
manje-više sklopljene osnove ove priče. Bila mi je potrebna podrobna 
rekonstrukcija te epohe na razmeđu antike i srednjeg veka, vremena u kojem su 
nastajali ti skupoceni tanjiri i vrčevi na kojima se meša paganska i hrišćanska 
ikonografija. Vreme između Konstantina i Justinijana ostalo je u izvesnoj meri 
u senci i bilo mi je potrebno dosta truda da sebi razjasnim taj horizont 
postepenog nestanka raznih paganskih kultova i trijumf nove vere. Pošto se 
radnja "starog" segmenta priče odvija u tri grada, Sirmijumu, Antiohiji i 
Carigradu bilo mi je potrebno da precizno rekonstruišem topografiju tih mesta u 
tom istorijskom trenutku. Isto se odnosi i na likove - pored glavnog junaka i 
još nekoliko drugih koji su izmišljeni postoji i nekoliko onih koji su bili 
istorijske ličnosti. 
lj Znate li šta se u međuvremenu dogodilo sa kolekcijom?
- Kolekcija je odlukom suda u Njujorku vraćena lordu Northemptonu, čoveku koji 
ju je, kao vlasnik, svojevremeno kupio od posrednika. To znači da su svi napori 
zemalja koje su pretendovale na povraćaj srebra, pre svih Mađarske, odakle 
najverovatnije potiče, a potom i Hrvatske koja je u tom zahtevu nasledila 
nekadašnju SFRJ - propali. Postoji i spekulacija da je ono što se pojavilo na 
aukciji kod "Sotbija" samo deo blaga i da se kod posrednika nalazi otprilike 
još jedna trećina. 
lj Pre nastajanja ovog romana, koji se može svrstati i među 
istorijsko-savremene trilere, imali ste na umu veliku naklonost savremenog 
čitaoca za ovaj žanr?
- I da i ne... Sigurno je da nisam imao u vidu "Da Vinčijev kod". I kada pišem 
a i kada izvodim radove iz domena vizuelnih umetnosti često sam okrenut daljoj 
prošlosti i pronalaženju određenih korelata u ovim vremenima. Za mene je 
mešanje vremena prirodan tok stvari, nisam razmišljao da li je ili nije to sada 
"u trendu". Volim dinamične priče,  elementi trilera ili ljubavna priča dobro 
dođu kao nekakvo unutrašnje gorivo. Mada su moje knjige u dobroj meri različite 
između sebe, moglo bi se reći da je to formula koja je primenjena u ranijim 
romanima "Pleši čudovište na moju nežnu muziku" ili "Vrt u Veneciji".
lj Zašto ste koristili paralelni kadar: rimsko doba i savremeni trenutak?
- Nit koja povezuje dva udaljena i po svemu različita vremena jeste - srebro. 
Iako su se mnogi nazori i vrednosni sistemi promenili, ostalo je mnogo toga 
zajedničkog. Lepo oblikovan predmet od plemenitog metala bio je velika vrednost 
i tada i sada. A o manifestacijama ljubavi u različitim vremenima i kulturama 
može se naširoko raspredati, s tim što suština ljubavi ipak ostaje neizmenjena. 
Ljudi su i u davnim vremenima bili uplašeni, skloni prevarama, bili 
karijeristi, gubitnici, žrtve okolnosti...
lj Zašto ste gnev rimskih legionara otkrili tek u devedesetim godinama ovog 
veka?
- Od legionara su mi bila značajnija dva aspekta - atmosfera dvora, spletki, 
ono što i danas zovemo "vizantijska dvoličnost" i atmosfera iščekivanja 
varvara. To je ono mesto u mom romanu gde sam namerno pustio duh Kavafija, 
velikog mediteranskog pesnika. Teško je poreći da u našem neposrednom iskustvu 
nemamo i to, kako na našem malom terenu tako i šire, kako bi se to sada reklo - 
globalno. A vojnici, legionari, sveci i vladari su samo izvršioci naloga epohe. 
I na pozadini svega toga ljudi se trude da pronađu lek za svoju nesreću. 
lj Hakerski tip vračare silicijumskog tipa daje vam snagu da progovorite kroz 
nju...
- Svaki dobro postavljen lik daje takvu priliku. Glavna junakinja koja je 
kompjuterski genije ima svoj sasvim jasan korelat u čarobnici Amibusi, 
sveštenici Izidinog kulta. Oduvek je ljudsko biće imalo potrebu da zaviri izvan 
ograničenja svog vremena i otud su vračare bile popularne u svim vremenima. 
Menjala se samo tehnologija. Taj iskorak u oba slučaja, kod oba lika, polazi iz 
domena vizuelnog, opaženog čulom vida. To što kasnije stiče i druga, znatno 
telesnija svojstva jeste ono zrnce fantastike koje se pojavljuje u romanu. 
Nisam nikada imao preteranu naklonost prema fantastici, ali kada se upotrebi 
kao nekakav skupoceni, zaista rafinirani začin, kada je dobro postavljena - 
mislim da ima smisla. Problem sa fantastikom kod nas je u tome što se ona 
prečesto javlja kao puka dekoracija. Ta dva lika su zapravo zglob mog romana, 
ono mesto gde se presecaju dva vremena.
lj Ratne devedesete, očigledno, u vama izazivaju negativan elektricitet. Zašto?
- Zaista ne poznajem nikog sa ovih prostora kome sećanje na devedesete izaziva 
prijatnost. Svi smo se mi tih godina trudili da, recimo u sferi privatnog, ili 
u nekakvom stvaranju, pronađemo uporišta koja će sačuvati naš integritet. 
Postoji ona stara kletva - dabogda živeo u interesantnim vremenima. To se nama 
i dogodilo, vremena jesu bila teška, mada se još ne zna sa sigurnošću šta se i 
kako izdešavalo. Uvek se debelo zamislim kada u ono što pišem unesem atmosferu 
tih godina. Ali to vam je kao senka, koliko god se trudili da od nje pobegnete, 
ona vas prati. Ako odbijete da gledate rane, ukazaće vam se ožiljci...