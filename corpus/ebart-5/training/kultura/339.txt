> Izvor: matf
> Datum: 
> Rubrika: kultura
> Naslov: JUČE U ZRENjANINU
> Članak:


Piscu Miroslavu Josiću Višnjiću uručena nagrada "Todor Manojlović"

ZRENjANIN - Sada, kada sam posle Vinaverove dobio i Tošinu nagradu mogu punim 
plućima da kažem kako sam postao brat ili senka cara oluja i bura što se 
strelcu smeje s oblačnog neba - rekao je u Zrenjaninu Miroslav Josić Višnjić 
prilikom uručivanja nagrade za negovanje modernog umetničkog senzibiliteta 
"Todor Manojlović".

Prema obrazloženju žirija nagrada je ovom književniku dodeljena za njegov 
sveukupni doprinos u oblasti umetničkog pripovedanja, a na tragu blistave 
modernističke tradicije koju je, između ostalih velikih srpskih pisaca prve 
polovine 20. veka utemeljio, razvio i afirmisao upravo Todor Manojlović.

Dobitnik je kombinujući epsku i lirsku dimenziju svoje pripovedne imaginacije u 
svojim delima stvorio razuđeni umetnički svet za koji bi se moglo reći da 
predstavlja jezički i simbolički ekvivalent ljudskih sudbina iz različitih 
razdoblja, mahom poreklom iz srpskih prečanskih zemalja. On je pisac jasno 
oblikovane i kritički profilisane svesti, koja neprestano onim što čini ističe 
važnost razumevanja i kontinuiranja najvitalnijih tokova umetničke i duhovne, 
kako nacionalne tako i evropske tradicije, opet sledom misli i dela Todora 
Manojlovića, navedeno je u obrazloženju žirija koji su sačinjavali Luka 
Hajduković, Dušan Jakovljev, Radivoj Šajtinac, Radovan Živankić, Jovica Aćin. 
Laslo Blašković, Milivoj Nenin, Gojko Tešić i Mihajlo Pantić koji je obrazložio 
odluku.

Govoreći o književnom stvaralaštvu Miroslava Josića Višnjića, Gojko Tešić se 
posebno osvrnuo na njegov, kako je rekao, epohalni "Roman bez romana". - Reč 
je, u stvari, o romanu nad romanima, nekoj vrsti sintetičkog romana kakvih u 
srpskoj književnosti i nema - rekao je Tešić, dodajući da je ovo delo 
neverovatan sveobuhvat nad istorijom srpskog naciona od početaka do današnjih 
dana - ponajviše priča o onome što je prevratničko u zemlji Srbiji od Karađorđa 
do danas, ili o dva veka moderne srpske književnosti.

- Ovo je i istorija srpskog književnog i kulturnog života, ovo je i najlepši 
autobiografski roman , i u nizu najlepših poetskih romana ovo je neobična i 
najprovokativnija antologija nad antologijama moderne srpske književnosti od 
Svetog Save do Josića Višnjića - istakao je pored ostalog u svom nadahnutom 
govoru Gojko Tešić nazvavši laureata jednim od najvećih čudotvoraca našeg 
jezika.