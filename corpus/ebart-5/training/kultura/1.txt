> Izvor: matf
> Datum: 
> Rubrika: kultura
> Naslov: Lepa književnost: 
> Članak:


Serija nesrećnih događaja tajanstvenog Lemonija Sniketa predstavlja čistu 
čitalačku radost za decu i za odrasle

 
Baš je lepo od gospođe Džoan Rolins što je nizom knjiga o Hariju Poteru odvukla 
decu od kompjutera i televizora, ali šta ćemo sad kad su stekla čitalačke 
navike, a nemaju čime da ih namire? Književnost za decu oduvek je bila omiljeno 
pribežište mediokriteta i sentimentalnih budala, ubeđenih, kao i izdavači, da 
će deca progutati svaku glupost sa šarenim koricama, naročito ako im ih nametnu 
roditelji ili učiteljice. Stoga nije čudno što su police sa knjigama za decu 
obično u najzabitijim ćoškovima knjižara, i što kvalitet ponude tužno zaostaje 
za kvantetom.

Kad je već tako, šta činiti ako vam je potomstvo željno dobre književnosti, a 
do sledećeg nastavka sage o Hariju Poteru ima još bar godinu dana? Odgovor 
staje u tri reči: Serija nesrećnih događaja. To je verovatno najoriginalnija 
stvar koja se dogodila na polju književnosti za decu u poslednjih stotinak 
godina, a možda i najbolja. Reč je o seriji od trinaest romana koji opisuju 
dogodovštine troje sirote dece. Do sada je u originalu napisano deset romana iz 
serije, a prva četiri (Loš početak, Reptilska soba, Kraj širokog prozora i 
Strašna pilana) objavljena su kod nas u ediciji "Alfa" beogradske Narodne 
knjige, dok se peti, Surova akademija, upravo prevodi. Knjige iz serije su 
sjajno ilustrovane crtežima Breta Helkvesta, i lepo je što se domaći izdavač 
potrudio da ih verno prenese u izdanju na srpskom. 

Da se ove knjige razlikuju od ostalih, primećuje se već na prvoj stranici prvog 
romana, gde autor Lemoni Sniket upozorava čitaoca: "Ako vas interesuju knjige 
sa srećnim krajem, bolje bi bilo da uzmete da čitate neku drugu knjigu. Ova ne 
samo da nema srećan kraj, nego nema ni srećan početak, a vrlo je malo srećnih 
stvari između... Žao mi je što vam ovo govorim, ali tako ide priča." Slična 
upozorenja ispisana su na zadnjim koricama svih romana u seriji. "Ako ste tek 
uzeli ovu knjigu, onda nije kasno da je odmah odložite, kako biste poštedeli 
sebe užasa i jada", piše na koricama druge. Ko se ipak odluči da nastavi da 
čita, otkriće da su upozorenja opravdana: troje glavnih junaka, deca po imenu 
Violeta, Klaus i Sani Bodler, upadaju iz jedne jezive nevolje u drugu: na samom 
početku im ginu roditelji; zatim ih šetaju od jednog do drugog staratelja koji 
ih uglavnom zlostavljaju na kreativne načine; povrh svega, progoni ih podmukli 
rođak po imenu Grof Olaf, višestruki ubica, piroman i sadista koji želi da se 
domogne njihovog nasledstva. U dosadašnjih deset romana, deca su skoro sve 
vreme gladna, žedna, iscrpljena teškim fizičkim radom, ili u smrtnoj opasnosti, 
a često sve to zajedno.

Ko bi, zaista, poželeo da čita ovako nešto? U stvari svako, s obzirom na to da 
je Lemoni Sniket neverovatno zavodljiv pripovedač koji niz nesrećnih događaja 
garnira zdravom dozom humora, briljantnim igrama rečima, te autoironijom koja 
ide do sarkazma. Pored toga, knjiga obiluje književnim referencama koja će 
uglavnom promaći mlađim čitaocima, ali ne i starijim: siročići nose prezime 
ukletog francuskog pesnika dok se njihov nesposobni zaštitnik preziva Po, prema 
ukletom američkom pesniku; škola u kojoj ih maltretiraju nazvana je po 
Prafroku, liku iz melanholične poeme T.S. Eliota; Sniket često pominje svoju 
preminulu nesrećnu ljubav, koja se, naravno, zove Beatriče; i tako dalje.

Lemoni Sniket, naravno, nije pravo autorovo ime (na pitanje da li su vaše priče 
stvarne, odgovara: "Taman koliko i ja"). Sniketove slike na koricama namerno su 
mutne, i obično ga vidimo kao siluetu, ili leđima okrenutog kameri. Iako nismo 
ovlašćeni da otkrijemo njegov pravi identitet, može se reći da je pre Serije... 
pod drugim imenom napisao dva romana za odrasle, od kojih je jedan o serijskom 
ubici u srednjoj školi, dok je drugi komedija o incestu.

Ono što izaziva posebno divljenje je autorova sposobnost da, uprkos morbidnom 
zapletu, nikada ne upada u patetiku, kao uostalom ni glavni junaci, koji hrabro 
srljaju iz jedne nevolje u drugu, ali preživljavaju zahvaljujući svojim 
izuzetnim sposobnostima. Četrnaestogodišnja Violeta, neumorni pronalazač, u 
stanju je da svojim izumima spase brata i sestru iz bezizlaznih situacija; 
trinaestogodišnji Klaus uspeva da osujeti Grofa Olafa zahvaljujući gomili 
pročitanih knjiga; šestomesečna beba Sani, koja još ne ume razgovetno da 
govori, ima četiri izuzetno oštra zuba koji mogu da posluže i kao alat i kao 
oružje, a sem toga je, kao što se ispostavlja u osmoj knjizi, izvrsna kuvarica. 
Deca u Sniketovim knjigama su dovitljiva, osećajna, u nekim slučajevima 
podmukla, ali nikada nisu bezazleni imbecili za kakve ih odrasli često smatraju.

S druge strane, svet odraslih je u Seriji... prikazan brutalno realistički. 
Sniketovi odrasli su, u najboljem slučaju, nesposobni ili suviše obuzeti svojim 
problemima da bi pomogli nesrećnoj deci. U najgorem slučaju su jednostavno 
opaki. Kada se i pojavi neki junak koji odudara od ove sumorne slike, gotovo 
smesta biva ubijen od strane Grofa Olafa i njegovih zlih pomagača. U svetu 
Lemonija Sniketa zlo gotovo uvek pobeđuje dobro. Međutim, upravo je to deo 
njegovog jedinstvenog šarma. Uostalom, čovek nas je lepo upozorio.