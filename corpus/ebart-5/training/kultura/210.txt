> Izvor: matf
> Datum: 
> Rubrika: kultura
> Naslov: SEDAM KNJIGA ZA SEDAM DANA
> Članak:


Japanski hit

JEDAN od najuglednijih savremenih japanskih pisaca Haruki Murakami (1949) do 
sada je objavio desetak knjiga i dobio nekoliko prestižnih književnih nagrada, 
ali je našoj čitalačkoj publici tek sada predstavljen romanom "SPUTNIK LjUBAV".
Priča se događa u urbanom Japanu, a u središtu radnje je zamršeni trougao 
neuzvraćenih ljubavi sa nekim elementima detektivske pripovesti. Murakamijeva 
dela već godinama u Japanu imaju milionske tiraže, a prevedena su na dvadesetak 
jezika. Veoma je čitan i u Americi, pa je tamošnji "Baltimor san" ovaj roman 
ovako predstavio: "Napeta slatka priča, o moći ljubavi i ljubavnom bolu".
Izdavač je "Geopoetika" (prevodilac Divna Tomić), 211 str, 430 din.