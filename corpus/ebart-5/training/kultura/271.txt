> Izvor: matf
> Datum: 
> Rubrika: kultura
> Naslov: SUSRET S POVODOM: FLORESTANO VANĆINI 
> Članak:


Sa gostom Trećeg festivala italijanskog filma, autorom "Ubistva sa smeškom" 
  
Svetskom premijerom novog filma Florestana Vanćinija "Ubistvo sa smeškom", 
večeras u 20 časova u svečanoj dvorani Centra "Sava" počinje Treći festival 
italijanskog filma u Beogradu. 

Ovim povodom razgovarali smo sa autorom ovog aktuelnog i savremenog ostvarenja, 
čija se radnja dešava u 16. veku na dvoru plemićke porodice Esta, koju potresa 
mržnja, vlastoljublje, bratoubistvo, ljubomora. U filmu jednu od zapaženih 
uloga tumači i naš mladi glumac Marko Petrović, koji je glumio ne samo na 
italijanskom već i na arhaičnom jeziku 16. veka i provincijskom dijalektu. 

- Izuzetno sam zadovoljan glumcima, koji su nadmašili sva moja očekivanja. Oni 
nisu samo glumili, već su i izgovarali dijalekt, koji je veoma težak. I pored 
toga što smo imali skroman budžet, uspeli smo da se uklopimo u njegove okvire i 
snimimo delo izuzetne umetničke vrednosti - rekao je Vanćini.

Ovaj film o odnosu žrtve i dželata, koji se čini i danas aktuelnim, sniman je 
većim delom u našoj zemlji i to na lokacijama Pančeva i Obrenovca. Narodske, 
masovne scene, kako objašnjava autor, snimane su u okolini Beograda, dok su 
"renesansni" kadrovi velelepnih palata zabeleženi u Rimu. 

O stanju italijanske kinematografije Vanćini kaže:

- Italijanski film je prošao kroz veliku krizu. Na scenu je stupila, na sreću, 
mlada talentovana generacija filmskih stvaralaca. Francuzi svojim zakonima 
štite interese nacionalne kinematografije, dok to u Italiji nije slučaj, tako 
da je to jedan od razloga što italijanski film teško prelazi granice svoje 
zemlje. Moj film je rađen u nezavisnoj produkciji, pa će se zato teško dokopati 
bioskopske sale, kaže Vanćini podsećajući da u Italiji postoje dva velika 
producenta: RAI i "Meduza", te da se sve tako nalazi u rukama ova dva giganta.

Reditelj Vanćini još kaže da je filmom "Ubistvo sa smeškom" želeo da podseti na 
estetiku italijanskog neorealizma, bez obzira što je reč o filmu epohe, 
izbegavajući pri tome savremenu kompjutersku tehnologiju. Muziku za Vanćinijev 
film komponovao je Enio Morikone, sa kojim ovaj reditelj sarađuje već nekoliko 
decenija.