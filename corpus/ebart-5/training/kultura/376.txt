> Izvor: matf
> Datum: 
> Rubrika: kultura
> Naslov: Protest Srpskog PEN centra zbog situacije u Prosveti
> Članak:


Uprava Srpskog PEN centra juče je protestovala protiv "upada 'novog', 
samozvanog rukovodstva", s bivšim ministrom kulture Miodragom Đukićem na čelu, 
u Izdavačko preduzeće Prosveta u Beogradu. "Prema upravi dostupnim saznanjima, 
uzurpatori, s Miodragom Đukićem na čelu, na sumnjiv način su izabrani i u 
Agenciji za privredne registre upisani bez adekvatne provere", navodi se u 
saopštenju Srpskog PEN centra. Srpski PEN centar zatražio je od nadležnih 
sudskih organa da bez odlaganja spreče "divljanje bivših miloševićevskih 
kadrova" i da "jednoj od najvažnijih nacionalnih kulturnih ustanova, omogući da 
u normalnim uslovima obavlja svoju osnovnu delatnost - objavljivanje knjiga". 
Direktor Prosvete Dejan Mihailović u jučerašnjem saopštenju naveo je da su 
prostorije tog izdavačkog preduzeća u Beogradu pod blokadom privatnog 
obezbeđenja grupe ljudi, koju predvodi Miodrag Đukić, bivši ministar kulture u 
nekadašnjoj vladi Radomana Božovića. Prema rečima Mihailovića, Đukić se 
nelegalno registrovao kao novi direktor Prosvete pri Agenciji za privredne 
registre, koja je, u međuvremenu proglasila spornom njegovu i registraciju 
grupe ljudi oko njega za rukovodstvo Prosvete. "Iz Agencije smo dobili rešenje 
o usvajanju (našeg) zahteva za promenu zabeležke i u registru je upisan sudski 
spor koji rukovodstvo Prosvete vodi sa Đukićem i grupom ljudi, po tužbi za 
utvrđenje ništavosti registracije", rekao je Mihajlović, objašbnjavajući da to 
znači da su Đukić i grupa lica "postupali nesavesno prilikom podnošenja zahteva 
za registraciju - prikrivajući činjenicu da u vezi s registracijom već postoji 
spor pred Trgovinskim sudom u Beogradu". On je, takođe, rekao da je ročište u 
Trgovinskom sudu za donošenje privremene mere zakazano za 30. jun.