> Izvor: matf
> Datum: 
> Rubrika: kultura
> Naslov: ZAVRŠEN FESTIVAL MLADIH PESNIKA SCG
> Članak:


Zaječar, 1. juna
Pobednik 18. Festivala mladih pesnika SCG, petodnevne smotre koja je sinoć 
završena u Zaječaru, je Jelena Marković iz Užica. Tako je odlučio stručni žiri 
Festivala u kome su bili Đorđe Despić (predsednik), Hilda Urošević i Živorad 
Nedeljković, opredeljujući se između šest kandidata pozvanih na finalnu smotru 
u Zaječar, od ukupno stotinu koji su poslali radove na konkurs. Nadglasavanjem 
žiri se opredelio za Jelenu Marković pošto je za zvanje pobednika ravnopravno 
konkurisao i Marko Vuković iz Kragujevca. Zahvalnice su dobili još Jasna 
Stefanović (Kragujevac), Jelena Dimitrijević (Paraćin) i beogradski pesnici 
Tomislav Marković i Aleksandar Novaković.
Priređivači ove smotre, Dom omladine i Narodna biblioteka "Svetozar Marković" u 
Zaječaru, uz pomoć Republičkog ministarstva kulture i Skupštine opštine 
(pokrovitelja) besplatno će pobedniku štampati pesničku zbirku.