> Izvor: matf
> Datum: 
> Rubrika: kultura
> Naslov: DOMAĆI KRIMI ROMAN 
> Članak:


"Deda Rankove riblje teorije" Mirjane Đurđević prvi je roman o akciji "Sablja", 
i to iz ženske perspektive 
  
U izdanju "Čigoja štampe" pojavila se nedavno nova knjiga Mirjane Đurđević, 
autorke koja poslednjih godina privlači pažnju domaćih čitalaca neobičnim 
spojem krimića i humora, iza kojih se i te kako uspešno kriju vrlo uspele 
aluzije na vreme u kojem živimo.

Novi roman Mirjane Đurđević nosi neobični naziv, "Deda Rankove riblje teorije", 
ali ako će neko ko voli pecanje pomisliti da je reč o "ribljoj prozi" grdno će 
se prevariti jer iza ovog naziva stoji još jedna akcija već poznate i popularne 
detektivke Harijete (za prijatelje, i čitaoce - Prljava Hari).

Odabrana publika koja prati ono što piše Mirjana Đurđević uvideće odmah da je 
reč o svojevrsnom nastavku "srpsko-detektivske linije" na kojoj su se, pre 
"Deda Rankovih ribljih teorije" našla dva prethodna Đurđevićkina romana u 
kojima je detektivka Hari imala muke sa srpskim akademicima ("Ubistvo u 
Akademiji nauka") i sa srpskom dijasporom ("Parking Svetog Savatija").

U romanu "Deda Rankove riblje teorije" Hari se vratila iz Amerike u Beograd, i 
"upala" u novi, intrigantni posao - bivši ljubavnik, visoki službenik Državne 
bezbednosti Bogdan Banduka, jedan od učesnika akcije "Sablja" (koliko pratimo 
savremenu prozu, ovo je prvi roman o akciji "Sablja!"), ubijen je i Hari odlazi 
na sahranu. Na njoj, nije jedina koja žali Banduku, što nije tako veliko 
iznenađenje za nju, koliko za Bandukinu ženu...

Sve ukazuje da je Banduka ubijen i prvo se sumnja da se radi o osveti 
organizovanog kriminala. Hari, pak, brzo shvata da je Banduka bio zavodnik bez 
premca, i odlučuje da ubicu traži među ucveljenim ženom i ljubavnicama...

Odatle i naslov romana - Hari (autorka?) duhovito analizira muško-ženske odnose 
u našoj patrijarhalnoj, ali i licemernoj sredini. Iz analize, izrastaju "riblje 
teorije", odnosno teorije deda Ranka. Poznavaoci Đurđevićkinog "pomalo 
otkačenog humora" moći će da se slatko nasmeju, a ljubitelji krimi romana da 
uživaju u traganju za ubicom, sledeći put detektivke Hari. 

Spomenimo još da su dva prethodna romana iz serijala ušla u najuže izbore za 
nagradu "Žensko pero", što svedoči o tome da će i treći nastavak naći one 
kojima će se nemirni duh Prljave Hari dopasti.