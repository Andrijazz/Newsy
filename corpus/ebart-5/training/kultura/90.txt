> Izvor: matf
> Datum: 
> Rubrika: kultura
> Naslov: VEČERAS U CENTRU "SAVA" 
> Članak:


Francuski pijanista Pjer-Loran Emar i beogradski filharmoničari tumačiće dela 
Glinke, Prokofjeva, Debisija i Ravela 
 

U Velikoj dvorani Centra "Sava" večeras će se, u pratnji orkestra Beogradske 
filharmonije kojom će dirigovati Uroš Lajovic, predstaviti francuski pijanista 
Pjer-Loran Emar. Na programu su dela Glinke, Prokofjeva, Debisija i Ravela. 

Emar je studirao na Pariskom konzervatorijumu na kome je tokom školovanja 
osvojio četiri prve nagrade. Još kao student sprijateljio se sa kompozitorom 
Olivijeom Mesijanom i postao jedan od vodećih izvođača njegovih dela. 

Pobeda na međunarodnom takmičenju koje nosi ime ovog kompozitora omogućila je 
Emaru da postane svetski poznat pijanista. Od tada, Pjer-Loran Emar je nastupio 
na brojnim koncertima širom sveta pod upravom velikih dirigenata kao što su 
Pjer Bulez, Seiđi Ozava, Zubin Mehta, Endrju Dejvis, Dejvid Robinson. Na poziv 
Pjera Buleza Emar postaje jedan od osnivača "Ensemble Intercontemporain" i kao 
njegov član, ali i kroz samostalan nastupe, uključujući brojne svetske 
premijere, Emar je stekao značajnu ulogu u savremenoj svetskoj muzici. 
Nastojeći da savremenu muziku približi publici koja teži klasici, uvek je vodio 
računa da u svojim programima kombinuje poznate klasične kompozicije sa 
delovima savremene muzike. 

Nastupao je sa Čikaškim simfonijskim orkestrom, Klivlendskim orkestrom, 
Bostonskim simfonijskim orkestrom, Londonskom filharmonijom, Pariskim 
orkestrom, kao i na brojnim festivalima u Salzburgu, Edinburgu, Beču, 
Berlinu... 

Pjer-Loran Emar će u sredu nastupiti i u novosadskoj sinagogi.