> Izvor: matf
> Datum: 
> Rubrika: info_hronika
> Naslov: SOMBORAC ARPAD KLINEC U ZATVORU POSLE PROBIJANjA GRANIČNE RAMPE
> Članak:


ZAGREB  - Državljanin Srbije Arpad Klinec (51) iz Sombora, koji je ušao u 
Hrvatsku polomivši rampu na graničnom prelazu Bajakovo, juče je odlukom 
prekršajnog sudije u Novoj Gradiški zadržan u zatvoru kako bi mu se proverio 
identitet, a čeka ga i krivična prijava.
Iz nezvaničnih izvora saznaje se da Somborac, kod sebe prilikom ulaska u 
Hrvatsku nije imao nikakve dokumente, a već je kažnjen zbog četiri prekršaja. 
Osuđen je zbog ilegalnog prelaska državne granice izbegavajući graničnu 
kontrolu, potom zbog odbijanja da se zaustavi na zahtev saobraćajne policije, 
zbog vožnje bez vozačke dozvole i zbog boravka u zemlji bez ličnih dokumenata.
U utorak poslepodne državljanin Srbije, inače bivši reli-vozač je automobilom 
"reno 25" somborskih registracije na silu ušao u Hrvatsku polomivši granične 
rampe na prelazu Bajakovo, a policija ga je tek posle 170 kilometara potere 
autoputem Zagreb-Lipovac uspela da zaustavi kod Nove Gradiške.
Prema istim izvorima, državljanin Srbije osuđen je na novčanu kaznu u iznosu od 
7.000 kuna (nešto manje od 1.000 evra) i proterivanje iz Hrvatske na period od 
18 meseci.
Krivični postupak u Opštinskom sudu u Novoj Gradiški biće pokrenut 
najverovatnije u ponedeljak.
Prema nezvaničnim informacijama, Klinec je svoj postupak opravdao činjenicom da 
je u Srbiji od ranije poznat kao pripadnik kriminalnog miljea kojeg srpska 
policija povezuje sa trgovinom drogom, te da je u utorak poslepodne bežao od 
policije. On je rekao da je zbog toga nasilno ušao u Hrvatsku, a namera mu je 
bila, kako je objasnio, da preko teritorije Hrvatske stigne u Sloveniju, a 
potom produži i za neku od zemalja u zapadnoj Evropi.