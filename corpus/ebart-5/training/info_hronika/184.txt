> Izvor: matf
> Datum: 
> Rubrika: info_hronika
> Naslov: Sretenjska duhovna akademija "Su čim ćemo pred Karađorđa - srpsko nacionalno 
> Članak:

pitanje 200 godina posle"

Beograd - Povodom obeležavanja 200. godišnjice Prvog srpskog ustanka i obnove 
srpske države u subotu je u Velikoj dvorani Doma sindikata održana Sretenjska 
duhovna akademija "Su čim ćemo pred Karađorđa - srpsko nacionalno pitanje 200 
godina posle" na kojoj su govorili mitropolit crnogorsko-primorski Amfilohije 
(Radović), episkop bivši zahumsko-hercegovački Atanasije (Jevtić), istoričar 
Radoš Ljušić, pukovnik Rade Rajić, profesor Vojne akademije u Beogradu, Dušan 
Antelj, ministar vera u Vladi RS, i Branimir Nešić iz Sabora srpske omladine. 
Na najavljenu temu niko od učesnika akademije nije se konkretnije osvrnuo, osim 
Nešića koji je predstavio predlog Nacrta srpskog nacionalnog programa Omladine 
srpske koji bi trebalo da bude usvojen na Preobraženjskom Saboru u avgustu ove 
godine. Predlog Načertanija, nacionalnog programa Omladine srpske za 21. vek 
ima 13 tačaka. Prema Nešićevim rečima, zasniva se na svetosavlju, kosovskom 
zavetu, preispitivanju dosadašnje srpske kulture, prosvete i istorije, odnosa 
sa drugima, stvaranju elite, očuvanju srpskog jezika i ćirilice, obnovi srpskog 
sela, domaćinske porodice, parohijske zajednice, crkveno-narodnih sabora, 
demokratije i monarhije. 
Mitropolit Amfilohije je naglasio sudbinsku povezanost između svetog Petra 
Cetinjskog i vožda Karađorđa, "svetitelja i viteza kojima je započela novija 
srpska istorija" koja, kako je rekao "može mnogo toga da kaže i ovom našem 
pokolenju, po mnogo čemu raslabljenom, u Srbiji i Crnoj Gori". 
- Bez obzira kuda se kretali naši političari u našim vremenima, sveti Petar 
Cetinjski i Karađorđe, njihovo delo i poimanje jedinstva države i jedinstva 
Crkve ostaje mera i kriterij našeg bića. Nadamo se da će u znaku njihovog 
jedinstva i zajedništva u budućnosti biti ostvareno i jedinstvo sveukopnog 
našeg naroda. Da će nova vremena pomoći da se ne samo duhovno, moralno i 
društveno oslobodimo novog kolonijalizma koji vlada našim prostorima, nego i da 
vaspostavimo iskonsko predanje, obnovimo dušu i um onim živonosnim tokovima iz 
kojih su se hranili sveti Petar Cetinjski, Karađorđe i svi izdanci našeg 
svetosavskog naroda - poručio je mitropolit Amfilohije.
Vladika Atanasije je istakao da "mi nismo protiv sveta i Evrope, ali da nikada 
nismo bili ni poltroni i zato treba da razmislimo šta nam se nudi iz tog sveta".
- Šta je nama 1914. došlo iz Evrope? Je su li gasne komore balkanski ili 
evropski izum? Šta nam je došlo sa Čerčilom na Jalti kada nas je dao 
komunistima? I danas nam nameću rešenja: Dejton, sad hoće novi, doneli su 
Rezoluciju 1244 o Kosovu i ona ne važi. Takvi su licemeri i to je taj svet i 
neokolonijalizam koji treba razobličavati. Ko nam je došao na tenkovima 1914, 
1941, ko nas je bombardovao 1999? - Evropa. Je li to Evropa koja se tako ponaša 
zbog jednog ludaka, nesrećnika, tiranina, pre svega našeg. Sad se sa njim sude, 
a bolje da smo ga mi ovde osudili, ali kakve šmokljane imamo u vlasti, to smo 
doživeli. Umesto da im mi sudimo ovde, pa da mi kažemo svoju reč, kao što je 
Karađorđe sudio. Ne mogu da se raščiste sa njim jer su oni zlikovci veći od 
njega, a i on je zlikovac. Umesto da njega likvidiraju, kao što su mogli Sadama 
da likvidiraju, oni jedan narod bombarduju, urnišu, kao što urnišu one jadne 
tamo Iračane i Kurde. To je Evropa. Ona nam ne da da se oslobodimo i uredimo 
ovu našu baklansku kuću, a ne krčmu, kako oni kažu, jer onda oni ne mogu da 
ovde mešetare. E, mi ćemo se oslobađati još dva veka od nje, ali ćemo se 
osloboditi. To je poruka Karađorđeva - rekao je, između ostalog, vladika 
Atanasije.
Drugi deo Sretenjske akademije, koju su organizovali Eparhija šumadijska, Sabor 
srpske omladine i Srpski sabor "Dveri", održan je u subotu uveče u Gimnaziji u 
Kragujevcu.