> Izvor: matf
> Datum: 
> Rubrika: info_hronika
> Naslov: Odbor za ljudska prava traži krivce za orgijanje u domu za decu
> Članak:


VRANjE - Odbor za ljudska prava iz Vranja podneo je krivičnu prijavu protiv 
Nenanda Stajića, direktora Doma za decu bez roditeljskog staranja "Olivera 
Verica Đorđević", i vaspitačice Dese Kostić, tvrdeći da treba da odgovaraju 
zbog toga što je njihova štićenica brutalno pretučena i silovana 15. avgusta 
ove godine, potvrdila je koordinator ove nevladine organizacije Suzana Antić-
Ristić.
Dopis umesto istrage
Odbor se odlučio na ovaj korak, jer Ministarstvo za rad i socijalna pitanja još 
ništa nije preduzelo u ovom slučaju. Posle apela i dostavljene dokumentacije o 
zlostavljanju maloletne devojčice iz resornog ministarstva u vranjski Odbor za 
ljudska prava stigao je samo dopis da se "preduzimaju mere u skladu sa 
ovlašćenjima".
- Tražili smo od ministarstva da oformi neutralnu komisiju koja bi trebalo da 
dođe u Vranje i utvrdi da li ima nasilja u domovima za nezbrinutu decu i ko 
vrši nasilje. Uprkos upornim pozivima nismo uspeli da razgovaramo sa Vladimirom 
Ilićem, koji je u ministarstvu zadužen za rad domova u celoj Srbiji. Nemamo 
nikakav komentar na ćutanje ministarstva, ali se nadamo da ćutanje, ipak, nije 
znak odobravanja - kaže Suzana Antić-Ristić.
Goran Stefanović, advokat kancelarije Odbora za ljudska prava, navodi da je 
ćutanje ministarstva neoprostivo posle činjenice da je ova organizacija 
Opštinskom tužilaštvu dostavila nalaz lekara, iz njega proizilazi sumnja da je 
štićenik doma Goran Mustafa (18) ne samo pretukao, već i razdevičio 
osmogodišnju devojčicu.
Devojčica je tog 15. avgusta, u pratnji troje drugova iz Doma, dovedena na 
odeljenje pedijatrije vranjskog Zdravstvenog centra "gde su konstatovane lakše 
telesne povrede" koje joj je naneo Goran Mustafa, štićenik ovog doma. Na osnovu 
naknadnih lekarskih pregleda ustanovljeno je da postoji "osnovana sumnja da je 
maloletna devojčica razdevičena tupim predmetom".
Devojčica je u Dom za decu bez roditeljskog staranja primljena sa troje braće, 
31. decembra 2003. godine, i posle osam meseci boravka pretrpela nasilje.
Devojčica na sigurnom
Kako saznajemo, devojčica je posle nemilog događaja sklonjena u hraniteljsku 
porodicu.
Iz kancelarije Odbora za ljudska prava tvrde da ovo nije jedini slučaj 
zlostavljanja u ovom domu.
- Opštinsko tužilaštvo u Vranju već dve godine ima dokaze nadležnih 
institucija, između ostalog i lekara iz Ustanove "Vukan Čupšić", da je jedan od 
vaspitača u vranjskom domu seksualno zlostavljao šestogodišnju štićenicu, ali 
do danas ništa nije preduzeto - kaže advokat kancelarije Odbora za ljudska 
prava u Vranju Miloš Purković.