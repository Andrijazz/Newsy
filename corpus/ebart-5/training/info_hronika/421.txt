> Izvor: matf
> Datum: 
> Rubrika: info_hronika
> Naslov: NIŠ - Saslušanjem osmorice optuženih juče je u Opštinskom sudu u Nišu počelo 
> Članak:

suđenje za paljenje Islam-agine džamije 17. marta prošle godine. Na 
optuženičkoj klupi našli su se Davor Miljković, Dušan Mančić, Dragan 
Stefanović, Ivica Stanković, Dragan Cvetković, Petar Mišić, Mihajlo Džudović i 
Milivoje Ničić, dok se Aleksandru Krstiću i Milanu Stanišiću, koji su 
nedostupni sudskim organima, sudi u odsustvu.
Filipu Jovanoviću, koji je već duže vreme bolestan, sudi se odvojeno. Optuženi 
su na suđenje došli u pratnji stotinak ljudi, uglavnom rodbine i prijatelja 
koji su zahtevali da prisustvuju glavnom pretresu. Atmosfera pred sudnicom bila 
je na ivici incidenta jer su ovi ljudi bili revoltirani suđenjem i glasno 
protestovali zahtevajući da se sudi i Albancima na Kosovu koji su zapalili 
srpske bogomolje. Šestorica optuženih promenili su iskaze date pred istražnim 
sudijom i istakli da su džamiju samo kamenovali, ali da je nisu zapalili.
- Ne znam ko je zapalio džamiju. Kad sam ja tamo stigao, već je gorela. Tamo su 
bili i neki moji drugovi, bacili smo par kamenica na džamiju i šutnuli vrata, 
ali ništa drugo nismo uradili. Nismo bili pijani, nepušač sam, pa nisam imao 
upaljač kojim bih mogao da izazovem požar - rekao je optuženi Davor Miljković.
Optuženi Miljković priznao je da je gađao kamenicom džamiju, ali je istakao da 
su "to svi radili", revoltirani dešavanjima na KiM. Stanković je rekao da je 
došao pošto je džamija već gorela, ali da bi je zapalio da je došao ranije jer 
mu je neposredno pre protesta javljeno da su mu brat i stric tog dana ubijeni 
na KiM. "Bacio sam kamen na džamiju jer sam želeo da izrazim protest zbog 
ubistva na KiM i paljenja naših manastira", rekao je Stanković.
Suđenju i protestu prisustvovali su i mladići u crnim majicama sa obeležjima 
fudbalskog kluba "Partizan", među kojima i Nikola Mušikić iz Kruševca, koji je 
rekao da je sud optužio ove ljude jer im je bilo najlakše da optuži navijače.
- Ja sam pre svega čovek, Srbin, volim muziku, ali i "Partizan". Najlakše im je 
bilo da optuže ove ljude jer su imali obeležja. Ne opravdavam paljenje džamije 
jer kada bi krenuli tako, onda bi to značilo da pravdam i paljenje manastira na 
Kosovu - rekao je Mušikić.