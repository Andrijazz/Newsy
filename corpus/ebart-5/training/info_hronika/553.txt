> Izvor: matf
> Datum: 
> Rubrika: info_hronika
> Naslov: KASTRIRANI VO UBIO GAZDU U OKOLINI BIJELOG POLjA
> Članak:


Razjarena životinja skoro 200 metara lomila i bacala kroz šiblje nesrećnog 
Marka Đalovića

MARKO Đalović (46) iz sela Vlah kod Bijelog Polja nastradao je kada je na njega 
nasrnuo vo. Nesrećnik je pošao u šumu da napasa stoku, gde ga je napao jedan od 
dva vola koji su kastrirani pre desetak dana.
Pošto ga nije bilo celog dana, rodbina i prijatelji su pošli u potragu, 
sumnjajući da se Marku nešto desilo. Sumorne slutnje su se i obistinile. Marka 
je našao sin Nebojša. Vrat i kičma su mu bili polomljeni i na glavi je imao 
teške povrede. Pokraj samog srca bio je proboden rogom.
Očigledno je bilo da ga je vo lomio i bacao ispred sebe kroz šiblje i granje 
punih 200 metara, sve dok ga nije usmrtio, ispričala je rodbina nesrećnog 
čoveka.
Do pre dve godine Marko Đalović radio je u Rusiji i želeo je da se bavi 
poljoprivredom i time obezbeđuje egzistenciju svojoj četvoročlanoj porodici.