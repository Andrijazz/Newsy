> Izvor: matf
> Datum: 
> Rubrika: info_hronika
> Naslov: Grupa NVO pita zašto su podaci o paljenju džamije službena tajna 
> Članak:


Beograd - Grupa nevladinih organizacija uputila je predsedniku Skupštine 
Srbije, premijeru i predsedniku Srbije, otvoreno pismo u kojem ih pita na 
osnovu kog propisa su podaci u vezi odgovornosti za paljenje ili sprečavanje 
paljenja džamije proglašeni službenom tajnom i na osnovu kog propisa se ti 
podaci kriju od Odbora za bezbednost i odbranu Skupštine Srbije, koji je 
nadležan za demokratsku kontrolu rada MUP.  
U pismu koje su potpisali Komitet pravnika za ljudska prava - Jukom, Centar za 
kulturnu dekontaminaciju, Fond za humanitarno pravo, Helsinški odbor u Srbiji, 
Građanske inicijative, Centar za civilno-vojne odnose i Žene u crnom, navodi se 
da je "pomenuti transkript razgovora tačan i da je ministru policije važnije da 
se zaštite odgovorni za propuste u službi i eventualna krivična dela, nego da 
se utvrdi odgovornost za paljenje džamije". Dragan Šutanovac, potpredsednik 
Odbora za bezbednost i odbranu Skupštine Srbije, rekao je Danasu da mu nije 
jasno zašto je službenom tajnom proglašen transkript razgovora između ministra 
policije Dragana Jočića i generala Milana Obradovića u noći paljenja Bajrakli 
džamije u Beogradu, između 17. i 18. marta, a koji je Šutanovac pročitao na 
sednici Odbora u ponedeljak. 
- Sam premijer Vojislav Koštunica rekao je u jednoj TV emisiji da javnost mora 
da bude upoznata sa tim transkriptom - kaže Šutanovac. 
Ministar unutrašnjih poslova Srbije Dragan Jočić najavio je da će u MUP biti 
pokrenuta istraga o tome ko je Šutanovcu dostavio pomenuti transkript 
razgovora, koji je službena tajna.