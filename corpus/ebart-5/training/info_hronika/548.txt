> Izvor: matf
> Datum: 
> Rubrika: info_hronika
> Naslov: Republički zavod za zdravstveno osiguranje uskoro bi trebalo da usvoji 
> Članak:

Pravilnik o privremenoj sprečenosti za rad

Beograd - Novi Pravilnik o bolovanjima, koji bi trebalo da uvede više reda u 
ovu oblast, spreči česte zloupotrebe, ali i omogući redovnije isplate naknada 
za bolovanja, trebalo bi da bude usvojen u toku leta, kaže za Danas Saša 
Perović, predsednik Radne grupe za izradu pravilnika u Republičkom zavodu za 
zdravstveno osiguranje. Prema njegovim rečima, ovih dana bi stručne komisije, 
sačinjene od naših najeminentnijih stručnjaka, trebalo da završe medicinske 
standarde za ocenu privremene sprečenosti za rad, odnosno da odrede dužinu 
bolovanja posebno za svaku vrstu bolesti. Ipak, trajanje bolovanja za neko 
oboljenje neće biti strogo definisano, već će to više predstavljati uputstvo od 
kojeg će lekari u određenim slučajevima moći da odstupaju.
- U Pravilniku će sva oboljenja, prema međunarodnoj klasifikaciji bolesti, biti 
podeljena u 17 grupa. Biće definisana dijagnoza bolesti, preporučeno vreme 
trajanja bolovanja i koju medicinsku dokumentaciju pacijent mora da priloži 
kako bi se utvrdila privremena nesposobnost za rad - objašnjava Perović. On 
ističe da je osnovna svrha ovog dokumenta, koji se u našoj zemlji prvi put 
donosi prema novom Zakonu o zdravstvenom osiguranju, da se stručnim 
metodološkim uputstvima pomogne lekarima i komisijama prilikom ocenjivanja 
privremene sprečenosti za rad. Takođe, na ovaj način biće uspostavljena ista 
prava i procedure za sve građana, jer odobravanje i dužina bolovanja neće 
zavisiti od poznanstva s lekarima, ili raznih drugih veza i mahinacija, tvrdi 
naš sagovornik.
Analiza bolovanja pokazala je da su u Srbiji dosad za ista oboljenja 
prepisivane drastično različite dužine bolovanja, zloupotrebe su bile česte, a 
rezultat toga je i to što naknade za bolovanja trenutno kasne više od tri 
meseca. 
 - Garantujemo da će ova novina omogućiti da sve osobe koje su privremeno 
nesposobne za rad dobiju bolovanje, ali će zdravima koji pokušavaju iz raznih 
razloga da "srede" bolovanje koje ne zaslužuju to praktično biti onemogućeno. 
Osim toga, preporučena dužina bolovanja za pojedine bolesti neće biti 
rigorozna, pa ukoliko lekar proceni da je potrebno produžiti ili skratiti 
bolovanje to neće biti nikakav problem - kaže Saša Perović.