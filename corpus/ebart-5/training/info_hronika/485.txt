> Izvor: matf
> Datum: 
> Rubrika: info_hronika
> Naslov: Časopis Nova srpska politička misao poseban broj posvetio Kosovu i Metohiji
> Članak:


Beograd - Decentralizacija Kosova i Metohije će za zvanični Beograd biti jedna 
od ključnih tema u predstojećim razgovorima o konačnom statusu te pokrajine, 
jer se upravo na taj način mogu rešiti brojna životna pitanja i problemi sa 
kojima se Srbi i drugi nealbanski živalj danas tamo suočavaju. Kosovski mit je 
nešto što čini identitet svakog stanovnika Republike. Osim toga, prema 
zvaničnim katastarskim podacima, oko 62 odsto teritorije na Kosmetu se i dalje 
nalazi pod srpskim imenom - istakla je predsednik Koordinacionog tela za KiM 
Sandra Rašković Ivić, na jučerašnjoj promociji analitičke publikacije časopisa 
Nova srpska politička misao posvećene upravo Kosmetu.    
Ona je naglasila da se u pričama o konačnom statusu KiM često zaboravlja na 
konkretne životne stvari, dodajući da se "statusom ne može platiti struja ili 
spremiti ručak". 
Sličan stav izneo je i savetnik predsednika Republike Dušan Bataković, rekavši 
da u Srbiji danas postoji "opsesija budućim statusom Kosmeta", a da se to ne 
pokazuje uvek kao dobro. Naglasio je da se u domaćim medijima pitanju Kosmeta 
često pristupa senzacionalistički i da je upravo takva tabloidizacija ove teme 
"veoma štetna po nas".
- Važno je da se svako razmišljanje o Kosmetu, pre iznošenja u javnost, 
upristoji, jer svetski centri političke moći budno prate sve šta se priča, piše 
i objavljuje u Srbiji. Tabloidizacijom kosmetske teme mi sami sebe povređujemo 
i zato smatram da bi izbegavanje preterane medijske eksploatacije priča o 
Kosmetu bilo u službi naših nacionalnih interesa - tvrdi Bataković.
Glavni i odgovorni urednik lista Politika Ljiljana Smajlović, međutim,  kaže da 
je lično bliža stanovištu da se o KiM što više javno raspravlja, naglasivši da 
bi "volela kada bi Srbija bila društvo u kom se na temu Kosmeta mogu mnogo 
lagodnije iznositi i razni neortodoksni predlozi i mišljenja". 
Politički analitičar Slobodan Antonić je ponovio stav da "nijedna vlada u 
Srbiji neće moći da prihvati potpunu nezavisnost Kosmeta u 2006.", dodavši da 
mu se čini da će predstojeći pregovori, najverovatnije, rezultirati određenim 
diplomatskim rešenjem koje će svaka od strana moći da interpretira na način 
koji to bude njoj odgovarao. Antonić je upozorio i na mogući prekid 
pregovaračkog procesa u slučaju da krajem naredne godine u Srbiji budu 
organizovani republički izbori, što bi zbog peripetija oko formiranja nove 
vlade  značilo pauzu od oko dva meseca. 
Sličnu sumnju izneo je i glavni i odgovorni urednik časopisa Nova srpska 
politička misao Đorđe Vukadinović ukazujući da i dalje postoji opasnost od 
daljih političkih podela u Srbiji po pitanju Kosmeta, ali da će "ovdašnja 
politička elita snositi ozbiljnu istorijsku odgovornost" ukoliko se ne uzdigne 
iznad međusobnih neslaganja i ako u celu priču, napokon, ne zakorači što 
jedinstvenije.