> Izvor: matf
> Datum: 
> Rubrika: info_hronika
> Naslov: Valjevo - Član Predsedništva Demokratske stranke (DS) i poslanik Skupštine 
> Članak:

Srbije Dragan Šutanovac najavio je sinoć u Valjevu da će Glavni odbor stranke 
doneti "veoma važne odluke", ali nije precizirao kakve. Na pitanje da li će 
poslanici DS napustiti parlament, kako su ranije preneli neki mediji, Šutanovac 
je odgovorio: "Sačekajte današnju sednicu Glavnog odbora pa ćete videti o čemu 
se radi". On je dodao i da su pojedini mediji "probušili moguće (današnje) 
odluke", ali i ocenio da su novinarske spekulacije "delimično tačne". 
Kada je voditelj tribine DS, na kojoj je učestvovao Šutanovac, kao glavnu 
dilemu članstva te stranke najavio pitanje o mogućem izlasku DS iz parlamenta, 
Šutanovac je prisutne upitao: "Da li ste vi za to da napustimo skupštinske 
klupe". Gotovo "u glas" pristuni su odgovorili "da", tek uz poneko "ne". 
Potpredsednik Skupštine Srbije, takođe član DS Milan Marković rekao je da ne bi 
unapred govorio o napuštanju parlamenta, ali i da se posle "slučaja Omeragić i 
Džudžević" pita "ima li više smisla prisustvovati pravnom nasilju" u skupštini. 
Na istoj tribini, Šutanovac je procenio da će DS pobediti na sledećim 
parlamentarnim izborima i da će s manjinskim strankama potom formirati Vladu 
Srbije, uz obećanje da će podneti ostavku na sve funkcije u stranci ako se ne 
ostvare njegove prognoze. Televizija B92 javila je pre toga da će Glavni odbor 
DS danas odlučiti da napusti parlament, a da će to predložiti šef poslaničke 
grupe i potpredsednik DS Dušan Petrović. Beta