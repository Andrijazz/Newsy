> Izvor: matf
> Datum: 
> Rubrika: info_hronika
> Naslov: HRVATSKA SUMNjIČI KAPETANA DRAGANA ZA RATNE ZLOČINE
> Članak:


Nisam ubijao civile, niti sam ikada ubio ratnog zarobljenika, izjavio 
Vasiljković

Dragan Vasiljković - kapetan Dragan, poznatiji kao "Kep", ne veruje da će ga 
Australija, čiji je državljanin, izručiti Hrvatskoj, koja ga sumnjiči da je na 
njenoj teritoriji počinio ratne zločine. Nekadašnji prvi vojni instruktor Srba 
u Kninskoj krajini, danas pod imenom Danijel Sniden živi u australijskom gradu 
Pertu, gde radi kao instruktor golfa.

Kako je izjavio jednoj australijskoj televiziji, i danas je ponosan na svoje 
angažovanje tokom rata u Hrvatskoj.

- Veoma sam ponosan na to. Siguran sam da nisam ubijao civile, da nikada nisam 
ubio ratnog zarobljenika i nisam ubio nikoga ko nije trebalo da bude ubijen. 
Mislim da bi svaki Australijanac trebalo da bude ponosan na ono što sam ja tamo 
radio - rekao je Vasiljković australijskim medijima.

Slučaj bez optužnice

On navodi da nema nikakve veze sa ratnim zločinima počinjenim u Hrvatskoj u 
periodu od 1991. do 1995. godine. Kao dokaz, objašnjava da bi mu, da je kriv, 
sasvim sigurno bio zabranjen povratak u Australiju.

- Ne krijem se. Prvo što sam uradio kad sam se vratio u Australiju bilo je da 
se prijavim vlastima. Spreman sam da se kladim u sve što imam da me 
australijska vlada neće izručiti. Jednostavno, za to nema osnova", izričit je 
bio Vasiljković.

Zbog neistina objavljenih na njegov račun u listu "Australijan", Vasiljković 
namerava da podnese tužbu i da traži odštetu od 200.000 evra. Naime, ovaj 
australijski list preneo je izjavu hrvatskog generalnog konzula u Pertu 
Tihomira Telismana, koji je izjavio da je Vasiljković "ubio mnogo ljudi u 
Hrvatskoj" i da je "sto odsto ratni zločinac". Prema pisanju australijske 
štampe, kapetan Dragan ima australijsko državljanstvo i do 1991. godine vodio 
je javnu kuću u predgrađu Melburna. List je kapetana Dragana čitaocima 
predstavio kao bivšeg rezervistu australijske vojske, koji je vodio "okrutne 
srpske paravojne jedinice optužene za ratne zločine - silovanja, mučenja i 
pokolje u Hrvatskoj i Bosni".

Australijska vlada zatražila je od federalne policije prošlog petka da sprovede 
istragu o ratnim aktivnostima Dragana Vasiljkovića. "Mi smo kao država snažno 
opredeljeni za borbu protiv ratnih zločina i privođenje krivaca pravdi", 
izjavio je Kris Elison, australijski ministar pravde, i naveo da će insistirati 
da policija utvrdi da li je Vasiljković prekršio zakon vrativši se 1991. u 
bivšu Jugoslaviju, gde je obučavao Srbe u Krajini.

A hrvatski ministar pravde Vesna Škare-Ožbolt, koja je u petak izjavila da će 
Hrvatska od Australije zatražiti Vasiljkovićevo izručenje, "čim Interpol utvrdi 
da li je reč o osobi koja se tereti za ratne zločine u vreme domovinskog rata", 
nije mogla da potvrdi da je protiv njega zaista i podignuta pravosnažna 
optužnica. Prema ranijem pisanju hrvatske štampe, Vasiljković se "sumnjiči" za 
ratne zločine nad zarobljenim hrvatskim civilima u Tovarniku 1991. godine.

Ratnik mirnog sna

Kapetan Dragan je u žižu javnosti dospeo sredinom 1991. godine, kada su njegove 
snage napale grad Glinu, na hrvatsko-bosanskoj granici. Na snimku koji je tada 
prikazan na Hrvatskoj televiziji vide se osakaćena tela devetorice hrvatskih 
policajaca.

- Pred Haškim tribunalom sam svedočio 18 sati i odbio ponuđeni imunitet. Da ima 
nešto sporno i sumnjivo iz Haga me sigurno ne bi pustili - odgovarao je 
Vasiljković na optužbe sa hrvatske strane, podsećajući na svoje pojavljivanje 
kao svedoka u procesu protiv Slobodana Miloševića, kada je potvrdio da je "vrh 
Službe državne bezbednosti Srbije početkom devedesetih igrao ključnu ulogu u 
formiranju, obučavanju i delovanju srpskih snaga u Krajini". Za sebe je rekao 
da je, koristeći metode australijskih specijalaca, uvežbao oko 16.000 srpskih 
boraca.

Iako je svoju ratničku kapu odavno okačio o klin, a danas mu je u rukama 
najčešće štap za golf, Dragan Vasiljković - kapetan Dragan, verovatno je jedna 
od najkontroverznijih i najmističnijih ličnosti istorije ratišta u bivšoj 
Jugoslaviji. Dugo se nije znalo njegovo ime ni prezime, što je celoj stvari 
davalo još veću misteriju. Za njega se prvi put čulo u leto 1991, dok još rat 
nije počeo, ali se zato pročulo da "neki kapetan Dragan u Golubiću kod Knina 
ima kamp u kojem obučava krajiške Srbe". Iz tog kampa stvorena je, kako je tada 
predstavljano, specijalna jedinica krajiških Srba "Knindže", preteča buduće 
vojske Republike Srpske Krajine. Ljudi bliski kapetanu Draganu opisuju ga kao 
osobu koja je u vreme ratnih sukoba imala vrlo korektan odnos prema ratnim 
zarobljenicima. Prema rečima sagovornika "Politike" koji je želeo da ostane 
anoniman, Vasiljković je u selu Bruška, u kampu "Alfa", držao zarobljenog 
hrvatskog vojnika koji je "jeo, pio i pušio zajedno sa srpskim specijalcima".

Dragan Vasiljković se okušao i u politici, pa je 1992. učestvovao na izborima 
za predsednika Srbije, ali nije postigao neki značajniji uspeh. Posle toga o 
kapetanu Draganu se malo čulo, sve do 5. oktobra 2000. godine, kada je, 
navodno, sa 30 ljudi za tadašnji DOS čuvao "Studio B", a njegovi ljudi na 
prepad zauzeli i Saveznu upravu carina.