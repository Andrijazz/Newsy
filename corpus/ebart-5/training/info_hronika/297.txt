> Izvor: matf
> Datum: 
> Rubrika: info_hronika
> Naslov: Prezentacija Nacrta zakona o radu u Privrednoj komori Srbije
> Članak:


Beograd - Tekst novog Zakona o radu u potpunosti je prilagođen standardima, 
zahtevima i propisima Evropske unije i Međunarodne organizacije rada. Raspravu 
o ovom zakonskom aktu smo u proteklih pet meseci vodili sa svim relevantnim 
socijalnim partnerima u zemlji, sindikalnim centralama  i asocijacijama 
poslodavaca - rekao je Slobodan Lalović, republički ministar rada, 
zapošljavanja i socijalne politike tokom jučerašnje prezentacije Nacrta zakona 
o radu u Privrednoj komori Srbije.
Komentarišući primedbe koje su na račun nacrta zakona izneli predstavnici 
pojedinih međunarodnih finansijskih organizacija i stranih investitora, kao što 
je ona da u Srbiji još ne postoji socijalni i ekonomski milje za primenu 
evropskih standarda po pitanju zaštite interesa zaposlenih, Lalović je naglasio 
da su takve kritike bespredmetne, i da nisu zasnovane na činjenicama.
- Stičem utisak da jedan deo stranih investitora želi i teži da se u Srbiji 
primeni, neevropski model zakonske regulative u oblasti zaštite prava 
zaposlenih pod izgovorom da bi to ugrozilo strane investicije. Kao da tim 
stranim investitorima odgovara Srbija u kojoj radništvo neće biti zaštićeno. Mi 
pak želimo evropske standarde po ovom pitanju i od njih nećemo odustati bar dok 
sam ja na čelu Ministarstva - naglasio je Lalović. On je dodao da se može 
razgovarati o usaglašavanju određenih spornih pitanja, ali da se neće odustati 
od rešenja koje predviđa Nacrt zakona o radu. 
- Sasvim je normalno da postoje različiti interesi poslodavaca i zaposlenih po 
pitanju rešenja koja predviđa Zakon o radu a mi smo se trudili da ovim 
zakonskim rešenjem uspostavimo ravnotežu između tih različitih interesa - rekao 
je Lalović.
Ministra je juče najavio da će Nacrt zakona o radu veoma brzo biti razmatran na 
sednici Vlade Srbije, nakon čega će biti upućen i u Skupštinu Srbije na 
usvajanje.