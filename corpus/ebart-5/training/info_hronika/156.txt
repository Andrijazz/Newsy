> Izvor: matf
> Datum: 
> Rubrika: info_hronika
> Naslov: BEOGRAD - Povodom do sada najefikasnijeg otkrivanja i hapšenja razbojnika, koji 
> Članak:

su učestvovali u pljački ekspoziture Delta banke u Ulici studenski trg broj 7, 
koja se dogodila 25. decembra oko 18 časova, beogradska policija je održala 
konferenciju za novinare. Njoj su prisustvovali pukovnik Dragan Manojlović, 
zamenik načelnika Uprave Kriminalističke policije SUP u Beogradu, i kapetan 
Milan Popović, načelnik Odeljenja za suzbijanje imovinskih delikata Uprave 
Kriminalističke policije Beograda.
Tom prilikom uhapšeni su i privedeni istražnom sudiji Željko Milovanović (37), 
zvani Gavra, i Miloš Peruničić (24), zvani Letač iz Bara.
Milovanović i Peruničić, sa još jednom osobom čiji je identitet poznat 
policiji, došli su po prethodnom dogovoru do navedene ekspoziture. U 
neposrednoj blizini čekali su da stranke izađu, stavili su "fantomke" na glave 
i ušli unutra. Prvi je ušao Milovanović sa "škorpionom", a zatim Peruničić sa 
trećim saučesnikom, obojica naoružani pištoljima. Osoblju su naredili da legne 
na pod, s tim što su prethodno od radnika obezbeđenja uzeli službeni pištolj. 
Uz pretnju oružjem, Milovanović je od blagajnice saznao gde se nalazi novac.
Iz kase su uzeli oko 930.000 dinara u raznim apoenima, 43 "travelers" čeka u 
vrednosti od 2.290 dolara, 68 čekova u vrednosti od 5.000 dolara i 300 blanko 
čekova. Pošto su zatražili od osoblja da ih odvede do glavnog sefa banke, posle 
provlačenja sigurnosne kartice i ukucavanja šifre, alarm se oglasio, a oni su 
odmah pobegli.
Iste večeri Milovanović i Peruničić su uhapšeni u iznajmljenom stanu u 
Beogradu. Novac, čekovi i sve što je pokradeno te večeri vraćeno je Delta 
banci.