> Izvor: matf
> Datum: 
> Rubrika: info_hronika
> Naslov: Način upisa u srednje škole biće identičan prošlogodišnjem
> Članak:


Beograd - Ukoliko Ministarstvo prosvete bude primenilo identičan pravilnik o 
upisu u srednje škole kao i prošle godine u trogodišnjim zanimanjima ostaće 
nepopunjeno oko 7.500 mesta, tvrdi bivši pomoćnik ministra prosvete Refik 
Šećibović. Prema njegovim rečima, nizak prag znanja dovešće do toga da se, 
recimo, u gimnazije upisuju đaci koji na kvalifikacionom ispitu osvoje po jedan 
poen iz srpskog jezika i matematike, pa će se u razredu naći 70 odsto odličnih 
učenika, ali i pet, šest dovoljnih koji će, kako kaže, propasti. 
Sa druge strane, iz Ministarstva prosvete poručuju da od plana upisa zavisi 
hoće li i koliko slobodnih mesta ostati slobodno i najavljuju da će ove godine 
taj plan biti realniji nego lane, jer će broj raspoloživih mesta u trogodišnjim 
i četvorogodišnjim srednjim  školama odgovarati broju đaka koji završavaju osmi 
razred. 
-  Neravnomernim načinom upisa sa niskim pragom znanja deca se ubacuju u sistem 
obrazovanja koji je za njih pretežak i zbog toga odustaju od daljeg školovanja, 
a sa druge strane se usmeravaju ka neprofitabilnim zanimanjima sa kojima neće 
imati posla.  Direktna posledica je to što u Srbiji na 13 generacija imamo 
jednu generaciju koja ne završi školu, a u Beogradu se na tržištu rada nalazi 
više od 10 hiljada mladih do 27 godina koji nemaju završenu srednju školu - 
tvrdi Šećibović.  
On kaže da se učenici sada opredeljuju samo za atraktivna trogodišnja 
zanimanja, poput kuvara, konobara i frizera i da će zbog niskog praga znanja 
radije izabrati bilo koji  četvorogodišnji profil, nego trogodišnja zanimanja 
koja su tražena na tržištu. Posledica toga je da će društvo morati da jednom 
broju ljudi plaća duplo školovanje, umesto da ih u startu usmeri ka zanatskim 
zanimanjima. 
Šećibović ocenjuje da je smanjenje praga "politička odluka da bi se škole 
popunile i izašlo u susret deci i roditeljima, čime se uništava sistem" i 
dodaje da se povećanjem donje granice za upis štiti sistem, jer se vrši 
ravnomerniji raspored učenika prema njihovim sposobnostima. Prema njegovim 
rečima, najrealnije bi bilo da prag znanja bude po pet poena iz srpskog jezika 
i matematike, jer bi u slučaju povećanja na sedam bodova i gimnazije i 
četvorogodišnje srednje stručne škole bile poluprazne. U prilog tome svedoči i 
kvalifikacioni ispit iz 2003, kada su učenici na testu iz matematike u proseku 
osvojili samo 6,9 poena.  
Sadašnje rukovodstvo Ministarstva prosvete neće menjati prošlogodišnja pravila 
upisa, što bi se moglo tumačiti kao svojevrsni kompromis i namera da se izbegne 
talasanje i uznemiravanje javnosti. Raskorak između velikog broja mesta u 
srednjim školama koja posle upisa ostaju prazna, prosvetne vlasti nameravaju da 
izbegnu realnim planom. Tako  će broj stolica u školama približno odgovarati 
broju svršenih osnovaca, što će omogućiti da svako dete upiše školu shodno 
svojim namerama i mogućnostima. Izuzetak će biti Beograd, s obzirom na to da se 
očekuje priliv učenika sa strane. 
Prema rečima načelnika Odeljenja za standardizaciju i mrežu škola u 
Ministarstvu prosvete Radovana Živkovića, odnos između mesta u trogodišnjim i 
četvorogodišnjim profilima (uključujući i gimnazije) biće jedan prema dva, što 
je slično obrazovnim sistemima u okruženju.
- Jedna od teškoća prilikom pravljenja plana upisa je takozvani drop aut, 
odnosno činjenica da određeni broj srednjoškolaca nastavlja školovanje u 
inostranstvu, potpuno izlazi iz sistema ili planira da se upiše tek u 
septembru. Ne može se unapred predvideti o kom broju đaka je reč, ali svima 
moramo obezbediti mesto u srednjoj školi. Optimalna mreža škola će obezbediti 
veći kvalitet nastave, a pojedine škole će biti rasterećene - napominje 
Živković.