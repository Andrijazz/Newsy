> Izvor: matf
> Datum: 
> Rubrika: info_hronika
> Naslov: Drama petogodišnjeg dečaka iz Beograda 
> Članak:


Probudio me u autobusu dečji plač, kaže Miodrag Stošić koji je mališana poveo 
sa sobom i pozvao policiju

BEOGRAD - Najvažnije je da se sve dobro završilo i da je dečak sa svojom 
porodicom. U prvom trenutku, u autobusu broj 39, kada je seo pored mene i 
zaplakao, bio sam izbezumljen koliko i on, nisam znao šta da radim, ali smo se 
odmah sprijateljili - kaže za "Blic" Miodrag Stošić, koji je preksinoć našao 
petogodišnjeg S.V. iz Meštrovićeve ulice u Beogradu, koji se izgubio.
Stošić se oko 18.30 vraćao s posla i na početku Kumodraške ulice je seo u 
poluprazan autobus na liniji 39. Odmah je zadremao. Ubrzo ga je probudio dečji 
plač i kad je otvorio oči, ugledao je pored sebe uplakanog mališana, s kačketom 
na glavi koji je u rukama držao sandalice.
- Nisam znao kako se tu stvorio i zašto je seo baš pored mene. Upitao sam ga: 
"Sine, čiji si ti", a on je nastavio da plače. Rekao sam mu da se smiri, da će 
sve biti u redu i tada mi je rekao svoje ime i prestao da lije suze - kaže 
Stošić.
Pošto je Stošić ubrzo trebalo da izađe iz autobusa, nije znao šta da radi sa 
dečakom. Pitao ga je da li hoće da ide s njim, da bi on, u međuvremenu, o svemu 
obavestio policiju.
- Pristao je i počeo da me zapitkuje - na kom spratu živim, da li imam decu... 
Tada je rekao da ima tatu Peru, mamu i stariju sestru i da živi u Meštrovićevoj 
ulici. Čak je pamtio i jedan broj telefona, koji sam po dolasku kući pozvao, 
ali bio je nedostupan - kaže Stošić i dodaje da je za njegove ukućane bio blagi 
šok kada je došao s mališanom.
Dečak se, međutim, oslobodio, pitali su ga da li hoće da jede, pitao je "šta 
ima" i oduševljeno prihvatio pasulj. Stošić je u međuvremenu pozvao policiju i 
prijavio da je našao dečaka u autobusu, pa je patrola ubrzo došla i odvela 
malog S.V. 
- Već se oslobodio, sprijateljio sa mnom i porodicom i kada je odlazio, mahnuo 
nam je i rekao "ćao". Nadam se da je sada sve u redu i da se više nikada neće 
izgubiti - kaže Stošić.