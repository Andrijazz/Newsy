> Izvor: matf
> Datum: 
> Rubrika: info_hronika
> Naslov: Preokret u Specijalnom sudu
> Članak:


Sud odlučio da je Markovićev iskaz dobijen nezakonito

Iskaz Radeta Markovića dat policiji 11. aprila prošle godine, u kojem je 
priznao da je znao da se priprema ubistvo Ivana Stambolića, uzet je na 
nezakonit način, zbog čega je juče Specijalni sud odlučio da se ova izjava ne 
uzima kao dokaz u postupku. Veće sudije Dragoljuba Albijanića utvrdilo je da je 
iskaz "sporan" jer je uzet uz obećanje da će Marković dobiti status svedoka 
saradnika. 
Rade Marković je u UPBOK-u naveo da je Milošević srpsku političku opoziciju 
smatrao "crvenom bandom", koju na mitinzima treba eksplozivom dići u vazduh.
- Milošević mi je rekao da Stambolić treba da se ukloni i pitao me da li imam 
nekog čoveka za to. Odgovorio sam da nemam, a nekoliko dana kasnije Milošević 
mi je rekao da je Legiji dao zadatak i ukoliko mi se on obrati za pomoć, da mu 
obezbedim sve što treba. Narednog dana Legija je došao kod mene u kancelariju i 
rekao da mu je Milošević dao zadatak da ubije Stambolića. Pitao sam ga da li će 
to da učini, a on je odgovorio da hoće - piše u izjavi koju je bivši šef DB-a 
potpisao u policiji.
Na priznanje da je znao da je Milošević naredio ubistvo Stambolića Marković se, 
prema toj izjavi, odlučio zbog "griže savesti" i jer njegovoj porodici više ne 
preti opasnost od Legije.  
Policijski iskazi ostalih optuženih Nebojše Pavkovića, Dušana Maričića, Nenada 
Ilića i Milorada Bracanovića, prema odluci suda,  prihvaćeni su kao dokazi. 
Na početku jučerašnjeg suđenja, bivši načelnik Generalštaba VJ Nebojša Pavković 
negirao je da je pomagao u pokušaju ubistva Vuka Draškovića u Budvi. Pavković 
se tereti da je po zahtevu bivšeg predsednika SRJ Slobodana Miloševića naredio 
tadašnjem komandantu Ratne mornarice Milanu Zecu da pripadnicima DB-a Srbije na 
tajnom zadatku u Crnoj Gori stavi na raspolaganje vozila, uniforme i smeštaj. 
Pavković je optužen i da je Zecu i tadašnjem pomoćniku načelnika Generalštaba 
Branislavu Petroviću naredio da tim osobama organizuju i prevoz helikopterom iz 
Crne Gore do Srbije.
- Nisam pomagao Legiji, nisam udovoljavao ničijim zahtevima i nisam obmanuo 
Zeca i Petrovića. Slobodan Milošević me je pozvao telefonom i pitao da li 
vojska ima letove za Crnu Goru. Kazao mi je da će mi se javiti Vlajko 
Stojiljković i Rade Marković oko prebacivanja pripadnika MUP-a iz Srbije za 
Crnu Goru. Naređenje Miloševića bilo je usmeno, jer je on bio moj neposredni 
starešina. Ja sam profesionalni vojnik i nisam primetio ništa sumnjivo u 
naređenju, jer je takvih naređenja bilo i ranije. Milošević nije spominjao ni 
Vuka Draškovića, niti atentat - branio se Pavković.
On je rekao da je od Stojiljkovića tražio spisak ljudi koji treba da odu za 
Crnu Goru, kao i da mu je Marković rekao da će čovek koji se bude javio Zecu 
dati taj spisak.
- Zeca sam obavestio da će doći pripadnici DB Srbije i da organizuje njihov 
prevoz, kao i da im pruži sve što im bude trebalo. Petrovića sam obavestio o 
zadatku da pomognu pripadnicima MUP-a i da pomogne Zecu. Ja nisam znao da će ti 
radnici DB-a biti prebacivani helikopterom. Milošević nije tražio helikopter, 
već prevoz za njih. Ja sam shvatio da je u pitanju vazdušni prevoz, ali nisam 
znao da li će moje potčinjene starešine njih prebacivati avionom ili nekim 
drugim prevoznim sredstvom - ispričao je Pavković.
Pavković je naglasio da ne zna kada su ti radnici DB otišli u Crnu Goru, koliko 
su se tamo zadržali, šta su tamo radili, niti ko se od njih javio Zecu. Prema 
njegovim rečima, "priča o Budvi" počinje 2002. godine.
- Moje hapšenje je politička odluka, sračunata da se držim u zatvoru dok ne 
stigne optužnica iz Haga, jer ću iz zatvora biti lakše izručen - kazao je 
Pavković.
On je rekao da je protiv njega postojala zavera da se uhapsi i izruči Hagu i da 
su iza toga stajali Vladimir Popović Beba, Nenad Milić iz MUP-a Srbije i 
potpredsednik Vlade Srbije Čedomir Jovanović.
- Neposredni izvršioci hapšenja bili su Bora Banjac, Milan Obradović i Miodrag 
Vuković iz MUP-a, a pomagali su im Andrija Jovičić iz MUP-a Crne Gore i Dejan 
Sotirov, koji je bio zadužen za kontakt sa Haškim tribunalom - tvrdio je 
Pavković.
Na pitanje člana Sudskog veća Radmile Dičić-Dragičević da li je nekada odbio 
neko Miloševićevo naređenje, Pavković je rekao da jeste i to 5. oktobra 2000. 
godine.
Bivši pripadnik JSO Nenad Ilić, optužen da je sa optuženim kolegama Brankom 
Berčekom i Leonidom Milivojevićem učestvovao u pokušaju atentata na Draškovića 
u Budvi, takođe je odbacio ovu optužbu. Iliću se, inače, u Okružnom sudu sudi 
zbog optužbe da je vozio kamion-ubicu koji je na Ibarskoj magistrali usmrtio 
četvorica funkcionera SPO. Ilić se branio da je u policiji pristao da prizna 
atentat na Draškovića u Budvi nakon što mu je ponuđen status svedoka saradnika. 
Za priznanje "Ibarske magistrale" u policiji Ilić je, takođe, govorio da mu je 
nuđen status svedoka saradnika. Ilić je juče rekao da je video da je dva puta 
prevaren i da sada želi da kaže istinu. Ispričao je da je Legija njega i Nenada 
Bujoševića, takođe optuženog za ubistva na Ibarskoj magistrali, odveo 22. 
februara 2001. godine u kuću Dušana Spasojevića u Šilerovoj ulici kako bi se 
tamo sastali sa premijerom Zoranom Đinđićem.
- Dušan Spasojević je ugovorio taj sastanak. Pričali smo pola sata sa Đinđićem 
i on je govorio da nema problema za Ibarsku magistralu, da priznamo jer je taj 
slučaj od interesa za državu, a da ćemo za šest meseci izaći iz zatvora sa 
novcem i novim identitetom. Međutim, on nije bio čovek od reči, pa sam zato 
tražio garancije od Legije. Posle toga Legija je hteo da nas odvede u Vladu 
Srbije kod Đinđića, ali nismo hteli. Legija je sam otišao i kada se vratio, 
kazao je da je sve definitivno dogovoreno sa Đinđićem - ispričao je Ilić.
Povodom odluke specijalnog suda da "poništi" iskaz Radeta Markovića policiji, 
juče se saopštenjem oglasio SPO sa zahtevom da Vrhovni sud Srbije ukine odluku 
sudije Albijanića i da ga izuzme iz daljeg suđenja.
Suđenje se nastavlja 23 marta.