> Izvor: matf
> Datum: 
> Rubrika: info_hronika
> Naslov: POSLE HAPŠENJA DRAGANA NIKOLIĆA GAGIJA U AUSTRIJI 
> Članak:


Dragoljub Đorđević, sudija Okružnog suda u Beogradu, pred čijim je većem u toku 
suđenje optuženima za ubistvo Željka Ražnatovića Arkana, Milenka Mandića i 
Dragana Garića, izjavio je juče da nije zvanično obavešten o hapšenju Dragana 
Nikolića Gagija, jednog od optuženog u ovom postupku. 

Isti odgovor novinari su juče dobili i od Nenada Ukropine, v.d. okružnog 
tužioca. Kako saznajemo očekuje se da krivično veće Okružnog suda odluči o tome 
da li će naredno suđenje, zakazano za 22. april, biti održano i da li će u 
sudnici biti doveden i Nikolić, ukoliko prethodno bude izručen iz Austrije 
domaćim vlastima. 

Nebojša Pavlović, branilac Dobrosava Gavrića, optuženog za trostruko ubistvo, 
izjavio je da ima informaciju da je zatraženo izručenje Nikolića po hitnom 
postupku. Advokat veruje da suđenje neće biti održano, već da će samo biti 
pročitana izjava zaštićenog svedoka K-2, koji je u Haškom tribunalu govorio o 
svojoj umešanosti u ovaj zločin, kako je dogovoreno na prošlom suđenju.