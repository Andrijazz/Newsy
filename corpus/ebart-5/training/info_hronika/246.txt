> Izvor: matf
> Datum: 
> Rubrika: info_hronika
> Naslov: TUŽILAC POČEO ISPITIVANjE MILORADA ULEMEKA ZA ATENTAT NA ZORANA ĐINĐIĆA
> Članak:


Optuženi odbio da odgovara na pitanja vezana za drogu iz Komercijalne banke

IAKO je Milorad Ulemek Legija juče gotovo sat i po odgovarao na pitanja sudija 
Milimira Lukića i Nate Mesarović, nije rekao ništa novo u odnosu na sve 
prethodne dane kad ga je propitivao predsednik veća Marko Kljajević.
Ulemek je precizirao da je tokom 2000/01. i MUP Srbije odvajao određeni novac 
za nabavku opreme potrebne za JSO, ali da je to bilo na nivou "koliko se 
moglo", ne i koliko je bilo potrebno.
PRVI "ZOLjAŠ"
NA pitanje da li je o razgovorima sa premijerom Zoranom Đinđićem pričao ikome, 
naročito u RDB MUP Srbije, Ulemek je odgovorio: "I da, i ne".
- Razgovore nisam prepričavao. O onome što smo dogovorili vezano za putovanje 
dela JSO u NATO bazu u Grčkoj i za obuku drugog dela JSO u Crnoj Gori takođe 
nisam pričao drugima, osim što sam imao neophodne kontakte da bi se to i 
realizovalo - dodao je Ulemek.
Na dan 5. oktobra 2000. JSO je bila u Institutu za bezbednost na Banjici i u 
centar Beograda izašla je zato što je dobila zadatak da izvuče policajce 
zarobljene u zapaljenoj Saveznoj skupštini. Odbio je da odgovori na pitanje ko 
je primio drogu iz Komercijalne banke radi distribucije u druge zemlje, u kojoj 
valuti je droga naplaćivana i da li je za specijalne namene novac išao u "kešu" 
ili preko posebnih računa.
- Koliko sam obavešten, tim povodom pokrenuta je istraga i očekujem da ću biti 
saslušan - obrazložio je Ulemek svoje ćutanje.
Na pitanje sudije ko je u JSO bio najbolji snajperista a ko prvi "zoljaš", 
Ulemek je rekao da je snajperski tim JSO imao dobre snajperiste koji su se 
obučavali "za vez". Kad je o "zoljašima" reč, bilo je više "dobrih momaka, ali 
je za sve njih doktor bio Tojaga" (što je Željko Tojaga u optuženičkom boksu 
propratio smehom).
DOBRI ODNOSI
NAJZAD, na sudijsko pitanje, koje je snajpere imala JSO, Ulemek je ovako 
precizirao: "Imali smo SSG austrijske snajpere, mek milan, baret, SIG 3000, M 
76 i crnu strelu". Hekler i Koh sa optičkim nišanom, iz kojeg je po optužnici 
ubijen premijer, nije pomenuo. 
Prvo pitanje tužioca Milana Radovanovića odnosilo se na Ulemekovu vojničku i 
policijsku biografiju. Zatim je prešao na pitanja koja su se odnosila na 
susrete optuženog i premijera Zorana Đinđića. Pitao ga je i o sastanku uoči 
parlamentarnih izbora decembra 2000. godine.
- Po povratku Jedinice iz Bujanovca pozvan sam u kancelariju Vladimira Bebe 
Popovića, kod "Ateljea 212" - objasnio je Ulemek. - Pored Popovića, bili su i 
Ljubiša Buha Čume, Dušan Spasojević, Mile Luković Kum, a kasnije je došao Zoran 
Đinđić. Od mene su tražili da im preporučim ljude od poverenja koji bi posle 
izbora bili postavljeni na visoke funkcije u MUP. Predložio sam Boška Buhu i 
Gorana Radosavljevića Gurija. Oni su kasnije i postavljeni na značajne funkcije.
Na pitanje Nebojše Maraša, drugog zastupnika javne tužbe da li je ikada bio u 
sukobu sa Zoranom Đinđićem, Ulemek je odgovorio: "Nikada. Možda je između nas 
dolazilo do nerazumevanja kad smo razgovarali o protestu JSO, ali nikada nismo 
ulazili u verbalni sukob. Imali smo korektne odnose."