> Izvor: matf
> Datum: 
> Rubrika: info_hronika
> Naslov: Dimitrovgrad - Jednom od dva odbornika SRS u SO Dimitrovgrad i predsedniku OO 
> Članak:

SRS Kirilu Mladenovu stigla su tri anonimna pisma u kojima mu je prećeno smrću 
zbog nedavnog zalaganja da lokalni parlament obezbedi prevodioca na bugarski 
jezik. 
Mladenov je na jednoj od sednica opštinske Skupštine reagovao kada je odbornik 
Demokratskog Saveza Bugara (DSBJ) govorio na bugarskom jeziku, a on je smatrao 
da treba prevod, jer među odbornicima ima i pripadnika srpske nacionalnosti i 
onih koji taj jezik ne razumeju.
- Predložio sam da se obezbedi prevodilac, ali ne da bih bilo koga 
omalovažavao, međutim nikakav odgovor nisam dobio - rekao je Mladenov 
novinarima, dodajući da je posle toga usledila prava hajka na njega i napad 
preko lista bugarske manjine u SCG ''Bratstvo''.
Mladenov je rekao da prva dva preteća pisma nije shvatao ozbiljno i da ih je 
spalio, ali kada je stiglo treće, pisano rukom i na bugarskom jeziku, shvativši 
''da je vrag odneo šalu'', sve to prijavio policiji.