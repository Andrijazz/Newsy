> Izvor: matf
> Datum: 
> Rubrika: info_hronika
> Naslov: ARANĐELOVAC - Strepnje da je pozadina odvođenja Aleksandra Bunića iz Doma za 
> Članak:

stara lica "Help" u Aranđelovcu novac, pokazale su tačne. Bunića je iz Doma 
odvela policija bez naloga, a starac je brzopotezno doveden u Opštinski sud u 
Nišu pred kojim je "oprostio" sve dugove Vladimiru i Neveni Mihajlović. Sud je 
uvažio izjavu Bunića, iako su imali saznanje da je starac psihički bolestan, i 
da se ne seća ni koliko ima godina. Na osnovu dokumentacije do koje je došao 
Glas, u Opštinskom sudu u Nišu 10. oktobra održana je glavna rasprava u kojoj 
je Bunić dao izjavu. Dr Zoran Zečević kaže da je sudija Milica Manić prekršila 
ranije konstatacije koje je izrazila u dopisu Centru za socijalni rad u Nišu od 
4. septembra, a u kome ističe da "tužilac Bunić nema advokata ni punomoćnika, a 
pošto se radi o starom čoveku i veoma bolesnom, potrebno je da shodno 
ovlašćenjima centar ovom čoveku dodeli staraoca, kako bi bio pravilno zastupan 
pred sudom". Međutim, isti sudija, iz nepoznatih razloga, samo mesec dana 
kasnije našla je za shodno da Bunić sam može da da izjavu. Izjava koja je 
bolesnom čoveku verovatno nametnuta, bila je i očekivana. Bunić je tada izjavio 
da on nije podneo tužbu, a kojom potražuje 20.000 evra i 17.000 funti, te da 
tužbu nije ni potpisao.
Posle ove izjave, sud je brzopotezno doneo odluku da se tužba protiv 
Mihajlovića odbacuje, a stranke su se odmah izjasnile da se na rešenje neće 
žaliti, pa je presuda istog trenutka postala pravosnažna. Sve ovo ne bi bilo 
čudno da sud i policija nisu bili upoznati da je Bunić teško bolestan. - 
Aleksandar je 2005. imao težak šlog, posle čega ima i povremenu epilepsiju. Na 
osnovu psihijatrijskog nalaza, on je dezorijentisan u vremenu i prostoru, 
pamćenje mu je poremećeno, a sećanja na događaje reducirana - ističe dr Zečević.
On dodaje da je sudija Manić odlučila da Buniću ipak, nije potreban staratelj, 
pa je naprasno, istog dana kada je presuda doneta, 10. oktobra, poslala dopis 
Centru za socijalni rad u kome sada tvrdi da "nije potrebno da postave staraoca 
tužiocu ili da se preduzmu druge mere kako bi tužilac bio pravilno zastupan 
pred sudom jer je tužilac sam pristupio sudu i dao izjavu kojom povlači tužbu".