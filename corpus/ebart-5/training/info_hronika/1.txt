> Izvor: matf
> Datum: 
> Rubrika: info_hronika
> Naslov: Milo Đukanović, mandatar za sastav crnogorske vlade izložio ekspoze, parlament 
> Članak:

odlučuje 8. januara

Podgorica - Skupština Crne Gore odlučiće o izboru nove crnogorske vlade 8. 
januara, na osnovu predloga koji je mandatar Milo Đukanović izložio 31. januara 
pred poslanicima. Đukanović je podneo ekspoze o programu vlade i saopštio njen 
personalni sastav, prema ranijem dogovoru rukovodstava njegove Demokratske 
partije socijalista i koalicionog partnera - Socijaldemokratske partije. 
Đukanović je, između ostalog, naveo očekivanja za stabilizaciju političkih 
prilika u 2003. godini, ističući da će njegova vlada biti dosledna u 
sprovođenju Ustavne povelje državne zajednice Srbije i Crne Gore. 
- Nećemo dozvoliti nikakvo ugrožavanje naših strateških državnih interesa - 
rekao je Đukanović i pozvao sve političke snage u Crnoj Gori da se okupe oko 
reformi i podrže njegovu vladu. 
Đukanović je najavio "tvrda ograničenja" budžeta Crne Gore, navodeći da vlada 
neće odlučivati o novim izdacima pre nego što za te svrhe budu osigurani 
prihodi. Prema Đukanovićevim rečima, vlada će nastaviti odlučnu bitku protiv 
kriminala u Crnoj Gori, kao i bitku za nastavak reformi. 
- Odlaganje reformi učinilo bi život ovih generacija konfornijim, ali bi to 
platile sledeće generacije - rekao je on. Đukanović je kazao da je povećanje 
plata u javnom sektoru moguće samo ako bude smanjen broj državnih institucija i 
zaposlenih u njima. 
Budući crnogorski premijer najavio je modernizaciju policije, pomenuvši da će 
biti prihvaćen Kodeks SE o policijskoj etici. 
U raspravi o novom kabinetu 8. januara učestvovaće poslanici svih 
parlamentarnih partija, osim, najverovatnije Liberalnog saveza, koji će, prema 
najavama, i dalje bojkotovati rad skupštine. Pošto su druge opozicione partije 
odlučile da se vrate u parlament i pošto će učestvovati u debati o programu i 
sastavu vlade, to bi moglo odužiti rok za njeno formiranje. 
Predstavnici crnogorskih parlamentarnih stranaka različito su ocenili ekspoze 
mandatara za sastav nove crnogorske vlade Mila Đukanovića. Predstavnici 
opozicione crnogorske Koalicije Zajedno za promjene ocenili su da nova 
crnogorska vlada ne nudi ništa novo, dok su za ekspoze mandatara kazali da je 
"pun floskula i praznih priča". 
Portparol SNP Dragan Koprivica izjavio je da je Đukanovićevo izlaganje u 
parlamentu "optimistička priča o raspadu sistema". Koprivica je podgoričkim 
medijima rekao da je dobro što međunarodna zajednica više nije spremna da 
zatvara oči pred dešavanjima u Crnoj Gori. 
- Jedino pod pritiskom Evropske unije ovaj režim će krenuti stazama demokratije 
- rekao je on. 
Inače, rokovi za formiranje vlade nekoliko puta su pomerani, jer DPS i SDP nisu 
lako postigle dogovor o njenom personalnom sastavu.