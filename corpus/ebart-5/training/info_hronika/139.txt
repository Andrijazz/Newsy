> Izvor: matf
> Datum: 
> Rubrika: info_hronika
> Naslov: ZAJEDNIČKA AKCIJA UBPOK-A I SUP-A JAGODINA 
> Članak:


Istražnom sudiji privedene četiri osobe 

Pripadnici Uprave za borbu protiv organizovanog kriminala u zajedničkoj akciji 
sa kolegama iz SUP-a Jagodina zaplenili su 3. novembra ove godine skoro sedam 
kilograma heroina čija ukupna vrednost na crnom tržištu iznosi oko 500.000 
evra. Time je višenedeljno angažovanje pripadnika UBPOK-a rezultiralo 
presecanjem još jednog od identifikovanih kanala šverca opojnih droga koji je 
iz Turske vodio ka našoj zemlji. 

Kako je na jučerašnjoj konferenciji za novinare održanoj u sedištu MUP-a Srbije 
rekao general - major Boro Banjac, načelnik UBPOK-a, zbog osnovane sumnje da su 
izvršili krivično delo neovlašćene proizvodnje, držanje i stavljanje u promet 
opojnih droga uhapšeni su Svetislav Bojković (30), Kruna Radojković (49), 
obojica iz Jagodine, kao i Nebojša (32) i Nemanja Petrović (23) iz Barajeva. 
General Banjac je naglasio da su uhapšeni, sprovedeni dežurnom istražnom sudiji 
Okružnog suda u Jagodini. 

- Osnovano se sumnja da je Svetislav Bojković krajem oktobra ove godine 
otputovao u Istambul, gde je od nepoznate osobe nabavio veću količinu heroina. 
Drogu je sakrio u paketu koji je od Istambula kamionom transportovan do 
magacina u Barajevu, rekao je Banjac. 

U Barajevu je paket preuzeo Nebojša Petrović koji je 3. novembra pozvao 
telefonom Bojkovića i dogovorio se da mu paket sa heroinom preda na naplatnoj 
rampi u Jagodini. Nebojša Petrović je za taj posao angažovao svog sinovca 
Nemanju Petrovića koji je pakete odvezao do Jagodine i po dogovoru ih predao 
Bojkoviću. Tom prilikom, Nemanja Petrović je naplatio svoje "putne troškove" u 
iznosu od 390 evra. 

Prema rečima Bore Banjca, prilikom primopredaje pošiljke, pripadnici UBPOK-a 
uhapsili su Bojkovića i odmah ga sproveli u prostorije SUP-a Jagodina. Tamo je 
pretresan i kod njega je pronađeno devet pakovanja sa ukupno 5562, 58 grama 
heroina. Paketi su bili sakriveni u filterima za prečišćavanje vode u 
akvarijumu, a na njima je bio napisan broj Bojkovićevog mobilnog telefona i 
lažno ime Blaža Antić iz Ćuprije. 

U okviru ove akcije, četvrtog novembra, dakle dan posle zaplene droge, 
pretresana je kuća Krune Radojković, inače tašte uhapšenog Bojkovića. Tamo je u 
krevetu nađeno još tri kese u kojima se nalazilo 1360,63 grama heroina. 
Veštačenjem je utvrđeno da je heroin nađen kod Bojkovića i onaj pronađen u kući 
njegove tašte, istovetnog hemijskog sastava i kvaliteta. 

Boro Banjac je na jučerašnjoj konferenciji za štampu podsetio na pronalaženje 
opojnih droga koje MUP Srbije zaplenio ove godine. U periodu od januara do 
oktobra ove godine, MUP je podneo krivične prijave protiv 1810 osoba zbog 
osnovane sumnje da su izvršili 1605 dela proizvodnje, držanja i stavljanja u 
promet opojnih droga. Uhapšeno je ukupno 317 narko dilera. Za deset meseci ove 
godine zaplenjeno je 226 kilograma heroina, što je znatno više nego u 
poslednjih pet godina, kada je zaplenjeno 182 kilograma ove opojne droge.