> Izvor: matf
> Datum: 
> Rubrika: info_hronika
> Naslov: Radnik preduzeća "Medekom" Marko Simić (33) ranjen u eksploziji u niškoj 
> Članak:

industrijskoj zoni

NIŠ - U eksploziji kasetne bombe u niškoj industrijskoj zoni juče je teško 
povređen pirotehničar Marko Simić (33) iz Sanskog Mosta, radnik preduzeća 
"Medekom" sa Pala. Nesreća se dogodila u 12.30 sati prilikom otkopavanja mesta 
na kome je utvrđeno prisustvo metala, u blizini pruge, kod Fabrike pumpi 
"Jastrebac" i plinske stanice. Simić je zadobio teške povrede grudnog koša, 
glave i oka. Prilikom prebacivanja u niški Klinički centar bio je u svesnom 
stanju, rekao je direktor Centra za razminiranje Petar Mihajlović.
- Simić je pirotehničar od 1996. godine i posedovao je sve potrebne sertifikate 
za tu vrstu posla. Na sebi je imao zaštitni prsluk i šlem, a poslovi 
pretraživanja izvode se po svim međunarodnim standardima - potvrdio je 
Mihajlović.
Na ovoj lokaciji odmah su prekinuti radovi, a firma "Medekom" obustavila je 
potragu za kasetnim bombama i na Kopaoniku. Posao su juče odmah prekinuli i 
pirotehničari hrvatske firme "Dok - ing inženjering", koji za bombama tragaju u 
okolini Kliničkog centra i odmah ponudili da daju krv za povređenog Simića.
Stručnjaci Centra za razminiranje juče pre podne su uništili kasetnu bombu, 
koju su dan ranije u blizini zgrade novog Kliničkog centra pronašli hrvatski 
pirotehničari. Bomba je otkrivena detektorom metala na samo dvadesetak 
centimetara dubine, pa je prava sreća da niko nije stradao. Pre uništavanja 
obustavljen je saobraćaj u obližnjim ulicama. Oko bombe su postavljeni džakovi 
s peskom i traktorska guma, a zatim je aktivirana manja količina eksploziva 
koja je izazvala eksploziju kasetne bombe.