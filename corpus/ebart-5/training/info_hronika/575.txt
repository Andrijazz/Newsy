> Izvor: matf
> Datum: 
> Rubrika: info_hronika
> Naslov: I dalje bez dijaloga između štrajkača i poslovodstva smederevske fabrike Milan 
> Članak:

Blagojević

Beograd, Smederevo - UGS Nezavisnost energično zahteva da Vlada Srbije, resorna 
ministarstva i nadležne državne institucije preduzmu hitne mere da poslodavac 
Predrag Ranković poštuje zakon, kao i da Unija poslodavaca Srbije iznese u 
javnost politički stav o tome šta misli o poslodavcima kao što je Ranković - 
navodi predsednik UGS Nezavisnost Branislav Čanak u pismu koje je juče uputio 
premijeru Vojislavu Koštunici. Ovo pismo predstavlja reakciju Nezavisnosti na 
ponašanje poslovodstva smederevske fabrike Milan Blagojević tokom dvonedeljnog 
štrajka, odnosno na suspenziju 320 zaposlenih i odbijanje poslovodstva da po 
nalogu Inspekcije rada razgovara sa štrajkačima. Preduzeće Milan Blagojević 
prodato je zemunskoj firmi Invej, čiji je vlasnik Predrag Ranković Peconi.
U pismu Koštunici lider Nezavisnosti naglašava da su ranija upozorenja 
Nezavisnosti o učestalom nepoštovanju zakona potvrđena i u smederevskoj fabrici 
štednjaka, u kojoj, kako navodi Čanak, poslodavac Predrag Ranković umesto da na 
osnovu Zakona o štrajku pregovara sa štrajkačkim odborom, dostavlja rešenja o 
suspenziji za 320 zaposlenih, učesnika u štrajku.
- Srbija mora da se zamisli da li će tolerisati robovlasničke odnose na početku 
21. veka, čak i ako nema iskrene namere o evropskim i drugim integracijama. 
Između nacionalnog i grupnih i pojedinačnih interesa mora se povući linija 
razgraničenja. Pompezne izjave političara i naduvana statistika tu ne pomažu - 
zaključuje Čanak u pismu Koštunici.
Nezavisnost je aktivirala sve pravne mehanizme kako bi rešio probleme u 
smederevskoj fabrici Milan Blagojević. Potpredsednik te sindikalne centrale 
Nebojša Savić kaže za Danas da su suspendovani radnici pokrenuli sudski proces 
protiv poslodavca zbog nezakonitih suspenzija, a ovaj sindikat će već danas u 
Agenciji za mirno rešavanje radnih sporova inicirati postupak mirenja. Savić 
koji je prekjuče bio u Smederevu, očekuje da Inspekcija rada vrati na posao 
suspendovane radnike, što je do okončanja sudskog procesa nadležna da uradi u 
skladu sa Zakonom o radu. 
Štrajk u fabrici štednjaka Milan Blagojević traje od 26. jula i od tada nikome 
od 400 zaposlenih u štrajku nije dozvoljen ulaz u krug fabrike. Štrajk je 
organizovao Sindikat Nezavisnost u ovoj firmi, zahtevajući pregovore o 
kolektivnom ugovoru i uslovima rada, kao i isplatu regresa. Kako naglašava 
Savić, inspektori su potvrdili da je odluka o štrajku sprovedena u skladu sa 
Zakonom o štrajku. 
- Predrag Ranković je tranzicioni profiter. Sav svoj prljavi kapital pokušava 
da opere preko leđa radnika. Najbolji primer za to su aktuelni događaji u 
preduzećima Vital i Milan Blagojević. Zbog toga pitamo zakonodavnu i izvršnu 
vlast kako je moguće da se urušavaju ljudska i radnička prava, ne poštuju 
zakoni ove države, a sistem u Srbiji ne reaguje na to - kaže Nebojša Savić, 
naglašavajući da je poslodavac tokom štrajka oglasio prijem novih radnika i u 
nekoliko navrata prekršio zakone o radu i štrajku. 
Zašto poslovodstva uporno odbija dijalog sa štrajkačima nismo ni juče mogli da 
saznamo, jer je sekretarica direktora Slavoljuba Lapčevića rekla da je on celog 
dana na sastancima van preduzeća.  