> Izvor: matf
> Datum: 
> Rubrika: info_hronika
> Naslov: SUĐENjE ZA RATNI ZLOČIN U PODUJEVU
> Članak:


Pripadnik ove jedinice Srđan Manojlović marta 1999. godine u Makišu preuzeo 15 
sanduka automatskih pušaka

Prema izveštaju koji je Uprava za borbu protiv organizovanog kriminala (UBPOK) 
MUP-a Srbije dostavila sudskom veću Okružnog suda u Beogradu u ponovljenom 
suđenju Saši Cvjetanu, paravojna jedinica "Škorpioni" zadužila je oružje od 
MUP-a Srbije. Naime, u martu 1999. godine, pripadnik "Škorpiona" Srđan 
Manojlović preuzeo je u Makišu 15 sanduka automatskih pušaka, ali budući da 
osim količine oružja drugi detalji (serijski brojevi pušaka) nisu poznati, ovaj 
izveštaj neće biti od pomoći za otkrivanje kojem oružju pripadaju čaure 
ispaljene u dvorištu porodice Gaši u Podujevu 28. marta 1999. godine, kada je 
ubijeno 14 osoba albanske nacionalnosti, većinom žena i dece, za šta je Cvjetan 
optužen.

Presuda je doneta na osnovu iskaza Gorana Stoparića, bivšeg pripadnika 
"Škorpiona", svedoka sa Kosmeta, kao i pronađenih materijalnih dokaza.

Prema optužnici, Cvjetan je zločin počinio u martu 1999. godine, i to "kao 
pripadnik `Škorpiona`, rezervnog sastava Specijalnih antiterorističkih jedinica 
MUP-a Srbije". Vrhovni sud Srbije je ovu presudu ukinuo 22. decembra 2004. 
godine zbog "proceduralnih nepravilnosti" i vratio predmet na ponovno suđenje. 
Za ubistvo civila u Podujevu optužen je i Dejan Demirović (29) iz Beške, koji 
se nalazi u Kanadi i nije dostupan domaćem pravosuđu i pored upućenog zahteva 
za ekstradiciju.

U postupku protiv Cvjetana do sada se moglo čuti da su "Škorpioni" 25. marta 
1999. godine priključeni Specijalnoj antiterorističkoj jedinici MUP-a Srbije, 
po naredbi načelnika Resora javne bezbednosti MUP-a general-pukovnika 
Vlastimira Đorđevića Rođe. U sastavu SAJ-a, a pod komandom nedavno uhapšenog 
Slobodana Medića Boce, u Podujevo je navodno otišlo oko 130 pripadnika 
"Škorpiona". Ponovljeno suđenje juče je nastavljeno svedočenjem advokata 
Živadina Šubaranovića o spornom vođenju istražnog postupka u zatvoru u 
Prokuplju, zbog čega je Vrhovni sud i oborio prvostepenu presudu. Šubaranović 
je potvrdio da je, kao advokat po službenoj dužnosti, bio prisutan prilikom 
saslušanja Dejana Demirovića u istrazi u Prokuplju, ali da mu nije poznato da 
li je Cvjetan prilikom saslušanja imao advokata.

On je objasnio da je na telefonski poziv istražnog sudije Mijata Bajovića 24. 
maja 1999. godine otišao u zatvor i prihvatio zastupanje Demirovića, kao i da 
je u kancelariji u kojoj je saslušanje obavljeno bio prisutan sudija Bajović, 
zapisničar Radica Marinković i dva pripadnika zatvorskog obezbeđenja, ali da 
tužilac Miroslav Nikolić nije bio prisutan. Šubaranović nije mogao da kaže kada 
je Cvjetan saslušan, pre ili posle Demirovića.

Advokat odbrane Đorđe Kalanj predložio je sudskom veću da se izvrši suočavanje 
Bajovića i Nikolića, jer su prilikom svedočenja dali kontradiktorne izjave - 
Bajović je negirao da je bilo nepravilnosti i nezakonitosti u istražnom 
postupku, dok je Nikolić izjavio da je zapisnik sa saslušanja Cvjetana 
falsifikovan, kao i da prilikom davanja iskaza nije bio prisutan advokat 
optuženog.

Cvjetan je prilikom davanja odbrane negirao da je prilikom saslušanja pred 
istražnim sudijom u zatvoru u Prokuplju bio prisutan advokat po službenoj 
dužnosti, kao i da je on dao iskaz kojim je priznao ubistvo civila. Odbrana je 
juče zatražila i da se saslušaju novi svedoci, Cvjetanovi saborci iz 
"Škorpiona", jedinice koja je ovih dana u žiži javnosti posle objavljivanja 
snimka na koje se vidi kako njeni pripadnici likvidiraju zarobljene muslimane 
iz Srebrenice.