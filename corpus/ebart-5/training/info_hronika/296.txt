> Izvor: matf
> Datum: 
> Rubrika: info_hronika
> Naslov: Da li su vojnici Dragan Jakovljević i Dražen Milovanović poginuli obezbeđujući 
> Članak:

objekat za specijalne namene pod tajnim nazivom "Dinara"

Sklonište je pravljeno u steni od 1965. do 1980.godine isključivo za potrebe 
Vrhovne komande. "Dinara" se nalazi na dubini od 50 metara ispod Užičke ulice. 
U slučaju brze evakuacije moglo bi se tu bez problema smestiti 200 ljudi na 50 
godina

Vojnici Dragan Jakovljević i Dražen Milovanović poginuli su obezbeđujući vojni 
objekat specijalne namene "Dinara" koji je tunelima povezan sa kompleksom vila 
u Užičkoj 11-15, saznaje Glas iz izvora bliskog vojnom vrhu. Tela gardista 
poginulih 5. oktobra nađena su u gornjem delu objekta na oko trista metara 
naspram ulaza broj šest iz Ulice Teodora Drajzera.
Sagovornik Glasa tvrdi da se ulaz u tajno skrovište sagrađen za potrebe 
Vrhovnog komandanta nalazi upravo u jednoj od kuća u sklopu objekta koje su 
gardisti obezbeđivali, te da se na potezu između Ulice Teodora Drajzera i 
Užičke ulice na dubini od 50 metara pod zemljom nalazi "podzemni grad" u kojem 
bi u slučaju brze evakuacije moglo bez problema boraviti 200 ljudi bar 50 
godina.
- Sklonište je pravljeno u steni, pod tajnim imenom "Dinara", od 1965. do 1980. 
godine isključivo za potrebe Vrhovne komande. Kompletno je opremljeno 
najsavremenijim uređajima za dekontaminaciju, prečišćavanje vazduha, komorama 
sa kiseonikom, rezervoarima sa pitkom i tehničkom vodom, agregatima, 
filter-ventilacionim uređajima, sobama, kuhinjom i salama za sastanke, a ukupna 
površina objekta pod zemljom je oko 4.000 kvadrata. Sa obe strane "Dinara" je 
hermetički zatvorena. Ulaz u nju nalazi se u jednoj od kuća u sklopu objekata 
koje su vojnici obilazili i to iza čeličnih protivudarnih vrata koja trpe 
direktnu eksploziju od jedne megatone. Odatle se tunelom dugačkim oko 200 
metara dolazi do skloništa koje se, spolja gledano, nalazi pod brdom. Završava 
se tačno ispod nekadašnje Miloševićeve vile u Užičkoj 11-15, a do nje se sa 
dubine od 40 metara stiže liftom - otkriva naš sagovornik, ne isključujući 
mogućnost da se u trenutku pogibije vojnika u njemu nalazio neko od haških 
optuženika, kako su mediji dosad već spekulisali.
Na projektu koji je u najvećoj tajnosti radila nekadašnja JNA bilo je 
angažovano oko 120 inženjera raznih struka.
- Za njegovo postojanje i namenu zna veoma mali broj ljudi, a danas u njemu 
postoji stalna posada iz redova Vojne bezbednosti, najsavremeniji 
video-sistemi, elektronsko obezbeđenje prilaza i pristupa skloništu. Sama 
kontrola prilaza je rigorozna, pa je prosto nemoguće da i zec promakne, a da 
kamera to ne snimi. Odozdo je moguće registrovati svaki pokret na zemlji. 
Činjenica je da su Jakovljević i Milovanović imali ključeve od kapije, pa je za 
verovati da ih je neko od njihovih pretpostavljenih poslao s najboljom namerom 
u patrolu objektu. Najverovatnije je da momci nisu ni znali šta čuvaju i vrlo 
je izvesno da su videli nešto ili nekoga što nisu smeli. Pošto je to objekat 
vrhovne komande, nalazi se pod jurisdikcijom Gardijske jedinice Topčider, a 
činjenica je da mnogi generali nemaju baš mnogo poverenja u Gardu. Za ovaj 
slučaj morao bi da odgovara neko i iz Vojne bezbednosti, kao institucije koja 
ne polaže nikome od nadležnih račun i u kojoj su mnogi na položajima još uvek 
provereni Miloševićev kadar - smatra izvor Glasa.
Spolja gledano vojni kompleks, kao i mnogi zidani još u Titovo vreme, 
objašnjava naš sagovornik, izgleda tako da sa ulice ne privlači pažnju.
- Namerno su ostavljene radničke barake u prilično zapuštenom stanju, a svuda 
je obrastao korov i živa ograda. Ko bi pomislio da je ispod toga objekat vredan 
pola milijarde dolara!