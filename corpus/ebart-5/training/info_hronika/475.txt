> Izvor: matf
> Datum: 
> Rubrika: info_hronika
> Naslov: Negovan Božinović, časovničar iz Niša, skuplja sve što ima veze sa maršalom
> Članak:


Kada mušterije prvi put uđu u radnju niškog časovničara Negovana Božinovića, u 
ulici Nade Tomić, ostaju zatečeni pred brojnim statuama, bistama i slikama 
Josipa Broza Tita. Božinović kaže da više od 35 godina skuplja sve što ima veze 
sa likom i delom nekadašnjeg "najvećeg sina Jugoslavije", da bi sačuvao jedno 
vreme od zaborava.
- Mnogo nam je bilo bolje dok je Tito bio živ. Imali smo sve, a najviše mir. 
Zarađivali smo koliko smo radili, a s crvenim pasošem smo putovali gde hoćemo, 
što nam sada ni u snu ne bi palo na pamet - počinje priču Božinović. 
Iz svoje kolekcije Božinović izdvaja osmomilimetarski film o Brozu, sačuvan u 
specijalnom crvenom pakovanju.
- Film mi je najomiljenija stvar u kolekciji, davno sam ga nabavio. U radnji 
imam mnogo primeraka iz kolekcije, u kući i više. Imam na stotine slika, knjiga 
i isečaka iz novina o Titu. Sve je počelo spontano. Kada su ljudi saznali 
kakvom se vrstom kolekcionarstva bavim, počeli su sami da mi donose. Nikada 
nisam imao koristi što poštujem Tita. Nisam nikada tražio ni da budem član 
partije, i nisam ni bio. Ta naklonost prema Brozu je iskrena - napominje 
Božinović. 
Na pitanje šta misli o tvrdnjama da je upravo Tito kriv za ratove iz 
devedesetih, ali i za korpus poteza koji su unazadili srpsku naciju, on 
odgovara:
- To su priče ljudi koji malo znaju o Titu. Sada su na sceni političari koji se 
time bave samo iz koristi. Tito ništa nije ukrao, što se vidi i iz imovnog 
stanja njegovog unuka Josipa koji živi kao sav ostali svet - kaže Božinović.