> Izvor: matf
> Datum: 
> Rubrika: info_hronika
> Naslov: Od zalutalog metka na Novom Beogradu poginuo ikonopisac Boris Banković 
> Članak:


Hitac ga je pogodio u slepoočnicu dok je gledao TV program. Odakle je pucano? 
Borisova sestra Viktorija: Ne mogu da verujem da ga nema

U preksinoćnom novogodišnjem slavlju  zla kob  stigla je Borisa Bankovića, 
36-godišnjeg ikonopisca iz Beograda. Dok je gledao televiziju iz fotelje, mesta 
sa kojeg je to svakodnevno činio, zalutali metak od ponoćnog šenlučenja povodom 
Srpske nove godine, pogodio ga je direktno u levu slepočnicu. 
Oko pola dva po ponoći  pronašao ga je sestrić Srđan, kada je ušao u sobu da mu 
poželi  lepe trenutke u ovoj godini.
Boris  je živeo  sa sestrom Viktorijom i njenim sinom Srđanom, na četrvtom 
spratu u Bulevaru Avnoja 133, u Novom Beogradu. Kako nam je ispričala 
Viktorija, prezirao je oružje. I vojsku je nerado odslužio, zbog čega se često 
sukobljavao sa ocem, koji je bio vojno lice. 
- Kada sam ušao u njegovu sobu sedeo je u neobičnom položaju. Glava mu je 
klonula malo udesno. Potom sam video ranu iz koje je lila krv...  - prisećao 
se   u šoku Srđan. - U ruci mu je bila dogorela cigareta. Odmah sam probudio 
majku. Šok je bio ogroman. Polivao sam ga vodom, nisam znao šta da radim.
U skromnoj sobi, na zidu iznad fotelje na kojoj je sedeo   okačeno je 15 
njegovih ikona. Porodica je odlučila da njegova najomiljenija, ikona svete 
Petke, zauvek ode sa njim. U sobi muzički stub, različiti muzički diskovi. Na 
polici  strip "Dilana Doga". Sudbina ga je sprečila da postane i crtač 
stripova. Rođaci sa ponosom govore da je sa olovkom mogao sve.
- U prvi mah sam pomislila: nije valjda to sam učino... Zaspala sam oko pola 
dvanaest. Ništa nisam čula. Kada me je sin probudio bila sam izvan sebe. 
Komšije su čule našu vrisku i odmah stigle - kazuje drhtavim glasom Viktorija. 
- Neko je pozvao policiju i Hitnu pomoć. Kada je video Borisa, jedan iskusniji 
inspektor je rekao: "Ovo je ubistvo." Zatim su utvrdili da ga je pogodio 
zalutali metak, koji je doleteo kroz prozor. Komšije koje žive do nas su 
novogodišnji vatromet posmatrale sa balkona. Zvali su nas da zajedno dočekamo i 
ovu Novu godinu. Što ih ne poslušasmo...
Prema sestrinoj priči, Boris je proteklih dana bio gripozan i nije mnogo 
izlazio. To veče je samo prošetao sa prijateljem, a kući se vratio oko 21.30 
časova. Pas Oskar, kućni ljubimac Bankovićevih, te kobne noći je bio 
neuobičajeno miran. Iako laje skoro na svaki šum, ovog puta nije reagovao na 
vatromet i pucnjavu. Kao da je nešto predosećao...
Foto A. SAHANIĆ