> Izvor: matf
> Datum: 
> Rubrika: info_hronika
> Naslov: Beograd - U drugom polugodištu u najmanje 20 gradova Srbije počeće da rade 54 
> Članak:

romska asistenta kao spona između romskih porodica, vrtića i škole. Zadatak 
asistenta biće da što duže zadrži romsku decu u obrazovnom sistemu, da ih 
podstiče i ohrabri, prisustvuje časovima i nadgleda njihov napredak, najavljeno 
je na jučerašnjoj konferenciji za novinare. Pilot projekat romskog asistenta 
koji finansira Evropska agencija za rekonstrukciju i razvoj realizovaće se u 46 
škola koje su određene kao prioriteti.
Asistenti će, sem s decom, komunicirati s roditeljima, nastavnicima i 
vaspitačima u predškolskim ustanovama koje će savetovati i podržati u rešavanju 
problema. Izbor kandidata za romskog asistenta bio je na osnovu znanja jezika, 
iskustva u radu s romskom decom, motivacija za podsticanje đaka u savladavanju 
školskih obaveza. Ministar prosvete Slobodan Vuksanović najavio je da će se, 
ukoliko prvi rezultati njihovog rada budu pozitivni, Ministarstvo zalagati da 
romski asistent i zvanično postane deo obrazovno-vaspitnog sistema. 
Ljuan Koka, predsednik Sekretarijata za romsku nacionalnu strategiju, rekao je 
da je veoma mali broj romske dece obuhvaćen obrazovnim sistemom i da će se ovim 
projektom ta greška ispraviti. Koka je dodao da je "u začaranom krugu bede 
obrazovanje najbitnije".
Zamenik šefa misije OEBS Entoni Pahigijan kaže da ovim projektom Vlada Srbije 
realizuje deo obaveza koje je preuzela u Dekadi Roma.