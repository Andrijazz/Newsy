> Izvor: matf
> Datum: 
> Rubrika: info_hronika
> Naslov: Ko će birati nove članove Saveta Agencije za radio - difuziju 
> Članak:


Bojan Tončić

Naša priča

Beograd - U skladu sa članom 29 Zakona o radio - difuziji Skupština Srbije 
potvrdila je prošle izbor osporavanih članova Saveta Agencije za radio - 
difuziju; za razrešenje Gorana Radenovića, Nenada Cekića i Vladimira Cvetkovića 
nije se izjasnila apsolutna većina poslanika. Na strani osporenih bili su 
poslanici Demokratske stranke, Socijalističke partije Srbije,  Socijalističke 
narodne stranke i Stranke srpskog jedinstva. Radenovićeva kandidatura osporena 
je zbog toga što ne živi na Kosovu, a kandidature Cekića i Cvetkovića zato što 
njihove biografije nisu bile mesec dana dostupne javnosti. Savet ima potrebnu 
većinu za rad, ali je njegov kredibilitet u brojnim istupima predstavnika 
medija, nevladinih organizacija i stranaka ozbiljno osporen. 
Nevladine organizacije Beogradski centar za ljudska prava, Građanska 
inicijativa i Narodni pokret Otpor konstatovale su  da je Skupština Srbije 
ponovo prekršila zakon prilikom potvrđivanja izbora članova Saveta za 
radio-difuziju i najavile da neće učestvovati u izboru članova za to telo. Ove 
organizacije u prošlonedeljnom saopštenju ocenjuju da potpredsednici Vlade 
Srbije Žarko Korać i Čedomir Jovanović  "ne razmeju da je reč o povredi, a ne o 
opredeljivanju za pojedine ličnosti". I Granski sindikat medija "Nezavisnost" 
smatra da se većina u DOS, koja je potvrdila izbor spornih članova Saveta za 
radio-difuziju, zapravo opredelila protiv Zakona o radio-difuziji, odnosno "za 
krpež i brozovsko načelo da se 'zakona ne treba držati kao pijan plota'".
- Nećemo učestvovati u ponovnom izboru člana Saveta Agencije za radio - 
difuziju zbog očigledne nespremnosti Vlade i Skupštine Srbije da stvore telo 
koje bi imalo pokriće u proceduri i autoritetu. U proceduri je po pozivu 
Skupštine učestvovalo više od 80 organizacija i ponovljeni izbor predstavnika 
NVO biće veliki izazov za treći sektor kaže za Danas Miljenko Dereta, izvršni 
direktor Građanskih inicijativa. 
Po njegovim rečima, Vlada može da angažuje vladine i provladine organizacije, 
ali će time biti ugrožen kredibilitet Saveta u zemlji i inostranstvu. 
- Ništa se ne može popraviti, neko misli da je važnije imati potpunu kontrolu 
nad Savetom, nego kakav je kredibilitet tog tela. Nevladine organizacije su, i 
pre i posle petog oktobra, naivno verovale da je moguće postojanje institucija 
van direktne političke kontrole. 
 O tome da li će Nezavisno udruženje novinara Srbije učestvovati u ponovnom 
izboru kandidata za člana Saveta Agencije za radio - difuziju odlučiće Izvršni 
odbor, kaže za Danas predsednica NUNS Milica Lučić - Čavić. 
- Moj stav je da, nakon ostavke našeg člana Snježane Milivojević, i ignorisanja 
našeg zahteva da se, zbog kršenja procedure ponovi izbor, ne treba više da 
učestvujemo u tome - kaže sagovornica Danasa. 
Ona konstatuje da ostali ovlašćeni predlagači, udruženja filmskih i pozorišnih 
radnika i kompozitora, Udruženje novinara Srbije, Društvo novinara Vojvodine, 
Nezavisno udruženje novinara Vojvodine, Anem i Spektar, mogu da izaberu svog 
predstavnika. 
- Mi uvažavamo činjenicu da je naša predstavnica u Savetu Snježana Milivojević 
podnela ostavku i razloge za taj čin. Takođe, novi član  Saveta koga bismo 
predložili u postojećem odnosu snaga mogao da bude preglasan - ističe Milica 
Lučić - Čavić. 
Ivan Bandović, koordinator projekata u Beogradskom centru za ljudska prava, 
naglašava da Savet neće imati legitimnost, jer u njemu nema predstavnika 
nevladinih organizacija ni novinara. 
- Ne želimo da učestvujemo u bezakonju i to nije kampanja nego naš 
principijelan stav. S druge strane, odmah nakon izbora članovi Saveta Cekić i 
Cvetković su pokazali na kojim su pozicijama svojim saopštenjem u kojem nas 
optužuju da zastupamo Verana Matića - kaže za Danas Igor Bandović.