> Izvor: matf
> Datum: 
> Rubrika: info_hronika
> Naslov: BEOGRAD, (Beta) - Majka jednog od poginulih radnika Radio-televizije Srbije 
> Članak:

Žanka Stojanović potvrdila je juče da se bivši generalni direktor RTS Dragoljub 
Milanović smejao tokom suđenja prošle godine, dodajući da je to uneto i u 
zapisnik, na insistiranje ogorčenih porodica poginulih.
Povodom tužbe koju je Milanović podneo protiv agencije Beta, zbog objavljivanja 
navoda predstavnika porodica da im se smejao na suđenju, Žanka Stojanović 
izjavila je da se incident dogodio 28. maja 2002. godine, za vreme svedočenja 
pukovnika Predraga Pajčina.
- Gospodin Pajčin je tada izrekao tvrdnju da Vojska i Savezna vlada nisu imale 
ingerencije nad RTS, iako smo mi u svim kontaktima sa Saveznim ministarstvom 
odbrane imali potvrdu da je RTS bila u ingerenciji tog ministarstva - rekla je 
Stojanovićeva agenciji Beta.
Prema njenim rečima, incident se dogodio kada je Pajčin, odgovarajući na 
pitanje advokata oštećenih, rekao da ne zna ko je naredio napuštanje TV Novi 
Sad, TV Košave i drugih medijskih kuća za vreme bombardovanja. - Tada su se 
nasmejali i Pajčin i Milanović. Jedan od roditelja, gospodin Kuzman 
Stojmenovski, tada je uzviknuo: "Vratite mi sina, pa se tada smejte", a 
Milanović se tada okrenuo svima nama i rekao: "Šta hoćete bre od mene, NATO vam 
ubio decu"  rekla je Stojanovićeva.