> Izvor: matf
> Datum: 
> Rubrika: info_hronika
> Naslov: ODLUKA VEĆA SPECIJALNOG SUDA OPTUŽENIMA ZA UMEŠANOST U UBISTVO ZORANA ĐINĐIĆA
> Članak:


Iza rešetaka ostaju Zvezdan Jovanović, Dušan Krsmanović, LJubiša Buha Čume, 
Branislav Bezarević, Miladin Suvajdžić, Zoran Vukojević, Željko Tojaga, Toni 
Gavrić...

BEOGRAD - Krivično vanraspravno veće posebnog odeljenja Okružnog suda produžilo 
je juče za još 30 dana pritvor četrnaestorici optuženih za umešanost u ubistvo 
premijera Zorana Đinđića i još 14 ubistava, otmice i druga teška krivična dela.
Pritvor je produžen Zvezdanu Jovanoviću Zvekiju, kome se na teret stalja 
ubistvo premijera, Dušanu Krsmanoviću, Saši Petroviću, Branislavu Bezareviću, 
Miladinu Suvajdžiću, Zoranu Vukojeviću Vuku, Željku Tojagi, Toniju Gavriću, 
Predragu Miletiću, LJubiši Buhi Čumetu, Nikoli Bajiću, Saši Pejakoviću, Draganu 
Miladinoviću i Slobodanu Pažinu, svi optuženi za udruživanje radi 
neprijateljske delatnosti.
U bekstvu je 15 osoba, među kojima je prvi na listi optužnice Milorad Luković 
Legija, bivši komandant rasformirane Jedinice za specijalne operacije, kome se, 
kao i Zvezdanu Jovanoviću, na teret stavlja ubistvo Zorana Đinđića. Policija 
još traga i za pomagačima u ubistvu, braćom Milošem i Aleksandrom Simovićem, 
Vladimirom Milosavljevićem Budalom, Milanom Jurišićem Juretom, Ninoslavom 
Konstantinovićem...
Tokom istražnog postupka mogućnost da se brane sa slobode dobili su advokati 
Slobodan Milivojević, Miodrag Gligorijević i Nikola Đogumović, general Aco 
Tomić, Borislav Mikelić i Gradiša Katić, bivši glavni i odgovorni urednik lista 
"Identitet". Vlasnik lista bio je Dušan Spasojević Šiptar.