> Izvor: matf
> Datum: 
> Rubrika: info_hronika
> Naslov: Republički zavod za zdravstveno osiguranje platiće bolničkim ustanovama u 
> Članak:

Srbiji sve intervencije koje mogu da se obave

Trenutno na ovu hiruršku intervenciju čeka približno šest hiljada ljudi, 
najviše u Beogradu (1.800), Kragujevcu i Užicu (po 400) i Novom Sadu (300) l 
Na operaciju srca čeka oko 3.000, a na operaciju kolena oko hiljadu pacijenata

Beograd - Kako bi se smanjio broj građana koji čekaju na operaciju kuka, 
Republički zavod za zdravstveno osiguranje će od 21. jula odobriti sredstva 
zdravstvenim ustanovama da obave onoliko ugradnji kukova koliko im kapaciteti 
dozvoljavaju, odnosno koliko lekari stignu da urade. Trenutno kod nas ugradnju 
kuka čeka između pet i šest hiljada ljudi - rekao je za Danas Vasilije Antić, 
pomoćnik ministra zdravlja, i istakao da  najviše pacijenata ugradnju kuka čeka 
na Institutu za ortopediju na Banjici - oko 1.800, slede Klinički centar 
Kragujevac i Zdravstveni centar Užice sa po 400 pacijenata i Klinički centar 
Novi Sad, gde ovu intervenciju čeka oko 300 građana.
Prema njegovim rečima, na Banjici se svakodnevno obavi najmanje deset ugradnji 
kukova i najteži pacijenti ne čekaju duže od dva meseca, što je bolji prosek 
nego u nekim razvijenim evropskim zemljama. 
Osim za ugradnju kuka, najduža lista čekanja u Srbiji je za koronarografiju, 
snimanje krvnih sudova srca uz pomoć kontrasta, što čeka oko 6.000 pacijenata. 
Na operaciju srca čeka oko 3.000, a na operaciju kolena oko hiljadu pacijenata.
- Fond za zdravstveno osiguranje već je preduzeo značajne mere kako bi se 
smanjile liste čekanja za koronarografiju i operacije srca, lekarima je 
odnedavno dodatno plaćeno da takve intervencije rade i vikendom. Nabavkom 
najsavremenije opreme za deset oftalmoloških centara u Srbiji nameravamo da 
značajno povećamo broj obavljenih operacija katarakte i ugradnje sočiva - rekao 
je Antić i dodao da je ove  godine obavljeno oko 19.000 operacija katarakte, 
što je za oko 20 odsto više nego prošle godine, a namera je da sledeće godine 
broj takvih intervencija u jednodnevnoj hirurgiji bude još veći.
Antić kaže da je 2005. prvi put tačno utvrđeno koliko ljudi u Srbiji čeka na 
operaciju srca, koronarografiju, pregled na magnetnoj rezonanci i skeneru, 
operaciju kuka i kolena i operaciju katarakte. Tada su napravljeni i 
kriterijumi na osnovu kojih se procenjuje mesto pacijenta na listi čekanja. 
Prema rečima Vladana Ignjatovića iz Republičkog zavoda za zdravstveno 
osiguranje, od prošle godine, kada su napravljene jedinstvene i transparentne 
liste čekanja, svi osiguranici uz šifru i jedinstveni matični broj mogu da 
prate stanje na listi čekanja na sajtu RZZO.
 - Kako bi se smanjile liste čekanja Fond je opredelio dodatna sredstva za 
zdravstvene ustanove za sve intervencije koje se obave preko predviđenog plana. 
Dakle, ukoliko se bude obavljalo više operacija, za šta će lekari biti dodatno 
plaćeni, liste za operaciju katarakte i ugradnju sočiva, ugradnju kukova i 
kardiohirurške intervencije trebalo bi da budu znatno kraće - kaže Ignjatović. 