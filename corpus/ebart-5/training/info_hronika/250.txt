> Izvor: matf
> Datum: 
> Rubrika: info_hronika
> Naslov: Kontroverzne reakcije posle smene direktora čačanskog Zdravstvenog centra
> Članak:


Čačak - Smena dr Koste Miloševića, donedavno prvog čoveka čačanskih demokrata, 
s funkcije direktora Zdravstvenog centra u Čačku, poslednjih dana prerasta u 
svojevrstan politički problem, mada se ovakva odluka ministra zdravlja 
očekivala odmah posle konstituisanja nove vlade Srbije. Osim što je izazvala 
oštre reakcije dela javnosti, smena dr Miloševića je zaoštrila međustranačke 
odnose između DS i G17 Plus, čiji je predsednik odlukom ministra imenovan za 
novog direktora centra. Istovremeno smena na čelu Republičke uprave javnih 
prihoda, područne jedinice Čačak, gde je takođe imenovan član G17 Plus samo je 
dodatno zaoštrila odnose na političkoj sceni Čačka. Po oceni predsednika OO DS, 
Aleksandra Nidžovića, ova kadrovska rešenja predstavljaju klasičnu političku 
čistku, s obzirom na činjenicu da su tokom trogodišnjeg mandata dr Kosta 
Milošević i direktor Gradske bolnice dr Siniša Cerović, koji je posle odluke o 
smeni direktora centra podneo neopozivu ostavku, doprineli poboljšanju uslova 
rada u čačanskim zdravstvenim ustanovama, u kojima su zatekli katastrofalno 
stanje posle preuzimanja rukovodećih funkcija 2001.
- Ova ali i mnoga druga kadrovska rešenja koja je donela nova Vlada ukazuju na 
činjenicu da je na delu politička čistka u tokom koje se ne vodi računa o 
rezultatima rada direktora koji se smenjuju. Istovremeno za direktora poreske 
uprave imenuje se osoba bez iskustva, a smenjuje se magistar ekonomskih nauka. 
Imenovanje člana SPS iz Gornjeg Milanovca na funkciju upravnika Okružnog 
zatvora u Čačku, samo je dodatna ilustracija kadrovske politike koju sprovodi 
Vlada Srbije - stav je predsednika čačanskih demokrata Aleksandra Nidžovića.
Povodom smene na čelu čačanskog zdravstva, bivši direktori dr Milošević i dr 
Cerović održali su konferenciju za novinare u čačanskoj bolnici, na kojoj se dr 
Cerović donatorima  i svima koji su pomagali rad čačanskog zdravstva, zahvalio 
na saradnji, prezentujući podatke vezane za ono što je tokom trogodišnjeg 
mandata urađeno u bolnici i ostalim zdravstvenim ustanovama u Čačku. U svom 
obraćanju novinarima smenjeni direktor Zdravstvenog centra, dr Kosta Milošević 
je istakao da je svojevremeno imenovan na funkciju zahvaljujući odluci tadašnje 
koalicije DOS, ali da tokom trogodišnjeg mandata politika nije uticala na rad 
Zdravstvenog centra.
Smena dr Koste Miloševića i iznenađujuće blaga reakcija centrale DS, osim ako 
se izuzme stav potpredsednika DS Slobodana Gavrilovića, očigledno su uticali na 
odluku dr Miloševića, inače člana IO DS, da podnese ostavku na sve stranačke 
funkcije, pa čak i na članstvo u Opštinskom odboru. Istovremeno, mada je važio 
za najozbiljnijeg kandidata unutar ogranka DS za gradonačelnika, dr Milošević 
je, očigledno nezadovoljan podrškom koju mu je pružila stranka, odustao od 
eventualne kandidature o kojoj je konačnu reč trebalo da da centrala stranke.
Po oceni dela čačanske opozicije, smena dr Koste Miloševića, sudeći na osnovu 
reakcija poslanika Nove Srbije, Miroslava Markićevića, koji je sa skupštinske 
govornice poručio da u Čačku ne može da se kadruje iz Beograda, izazvala je 
znatno burnije reakcije u redovima NS koja zajedno sa DS i DHSS čini vladajuću 
opštinsku koaliciju. To opet na drugoj strani, uprkos kritikama koje je 
svojevremeno javno i ne baš biranim rečima na račun bivšeg direktora 
Zdravstvenog centra upućivao Velimir Ilić, ukazuje na duboku povezanost unutar 
vladajuće koalicije, koju posle promene odnosa snaga unutar OO DS, očigledno 
hvata panika pred predstojeće lokalne izbore. Istupanje poslanika Nove Srbije i 
sastanak s ministrom zdravlja dr Tomicom Milosavljevićem, na kome je po izvoru 
lista Danas i Skupštine Srbije, traženo da ministar povuče odluku o smeni dr 
Koste Miloševića, uz pretnju da NS neće podržati donošenje nekih zakona, samo 
je potvrda teze da osim što kontroliše najveći broj odbornika opštinskog 
parlamenta, Nova Srbija izuzetno brine o pojedinim kadrovima drugih stranaka iz 
sastava vladajuće koalicije.
U G17 ne žele da komentarišu optužbe koje putem pojedinih medija od bivšeg 
direktora Zdravstvenog centra stižu na račun dr Momčila Spasića, novoimenovanog 
direktora, ističući da je reč o lošoj političkoj proceni.
Osim stranaka, od kojih većina smatra da je smena direktora Zdravstvenog centra 
u Čačku, posledica političke odluke, povodom odluke ministra zdravlja oglasio 
se i Građanski parlament Čačka, čiji članovi smatraju da su smene na način na 
koji je to urađeno sa direktorima deset zdravstvenih centara u Srbiji, recidiv 
nekih vremena za koja su građani mislili da su zauvek prošla posle političkih 
promena u oktobru 2000. godine. Aktivisti ove nevladine organizacije 
istovremeno postavljaju pitanje ministru zdravlja da li su kadrovske smene u 
zdravstvu sprovedene u interesu zdravlja građana.
Ovih dana u Čačku se međutim mogu čuti i ocene da je krajnje vreme da se u 
zdravstvu rukovodeće funkcije povere menadžerima, a ne lekarima.