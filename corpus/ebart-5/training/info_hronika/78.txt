> Izvor: matf
> Datum: 
> Rubrika: info_hronika
> Naslov: BEOGRAD - Aleksandar Stošić (31) iz Stare Pazove u kući svoje tetke Esme Mehić 
> Članak:

u Dubrovniku sa dvadesetak uboda nožem ubio je svoju majku Sevdu Stošić (69). 
Zločin se dogodio u dubrovačkom naselju Giman, gde je Sevda u pratnji sina, 
krajem maja, došla u posetu sestri Esmi Mehić (67). Zbog rata, sestre se nisu 
videle punih 13 godina.
- Poslala sam im garanciju, te su došli u Dubrovnik. Bilo nam je lepo i ništa 
nije govorilo da će se dogoditi tragedija. Doduše, Aleksandar je bio ćutljiv i 
povučen, a dnevno je pušio tri do pet kutija cigareta - ispričala je Esma Mehić.
- Kobnog poslepodneva muž Sabit i ja smo bili na autobuskoj stanici, kad smo 
čuli da mi je sestra povređena. Požurili smo kući, ali je tamo nije bilo, jer 
su je, na poziv našeg sina Nermina, lekari već odveli u bolnicu.
Esma dodaje da su oko kilometar od kuće i na pola puta do policijske stanice 
videli Aleksandra kako je, ne javljajući im se, prošao drugom stranom ulice. 
Zabrinuta za sestru i u žurbi, Esma nije uočila ništa neobično na nećaku. 
Istovremeno, Nermin je rekao da je tetku našao u dnevnom boravku kako, klečeći 
na kolenima, poslednjom snagom doziva ukućane i traži pomoć.
Odmah posle ubistva majke, Aleksandar je iz kuće izašao krvave odeće, te je 
lutajući po jednosmernoj ulici u kojoj se nalazi porodična kuća Mehića, kao 
mesečar zaustavljao građane i pitao: "Gde je SUP? Gde je MUP?" Kada je ušao u 
stanicu policije, samo je rekao: "Učinio sam strašan zločin".
Pre nego što su otišli u Dubrovnik, Aleksandar i Sevda Stošić živeli su u 
Novosadskoj ulici 58 u Staroj Pazovi, da bi kuću zamenili za stan Dobrivoja 
Radosavljevića u centru Stare Pazove. Kako smo saznali od komšija, Aleksandar 
je bio dosta problematičan, često je tukao majku i ona je par puta pokušavala 
da pobegne od njega. Takođe kažu da se Aleksandar lečio na psihijatriji, te da 
se relativno skoro doselio u kuću svoje sestre Helene. 
- U vreme kada je stanovao u sestrinoj kući, Aleksandar je često pio kafu sa 
mnom. Bio je dosta povučen i miran, ali prema meni se nikada nije ponašao 
nasilnički. Ponekad mi je govorio da tuče majku, a kada sam ga pitao zašto, on 
jednostavno nije znao da mi kaže odgovor - rekao je komšija Dobrivoje 
Radosavljević.
Posle nekoliko meseci provedenih u sestrinoj kući, Aleksandar je prešao da živi 
s majkom, a zatim se odselili kod Sevdine sestre u Dubrovnik, gde je Aleksandar 
ubio majku.