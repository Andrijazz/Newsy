> Izvor: matf
> Datum: 
> Rubrika: info_hronika
> Naslov: U Valjaonici aluminijuma u Sevojnu juče oko 15 sati dogodila se velika havarija 
> Članak:


 U bolnicu primljeni Pavle Drobnjaković, Vladan Rajevac, Boško Ostojić, Željko 
Ljubisavljević i Jovica Đoković

UŽice - Petorica radnika Valjaonice aluminijuma u Sevojnu zadobili su teške 
opekotine u eksploziji na livnoj bateriji, koja se juče oko 15 sati dogodila u 
pogonu Livnice ovog preduzeća. U užičku Bolnicu prebačeni su radnici Pavle 
Drobnjaković, Vladan Rajevac, Boško Ostojić, Željko Ljubisavljević i Jovica 
Đoković, i svi su, kako nam je potvrđeno u užičkoj bolnici, van životne 
opasnosti. Dvojica radnika zadržani su na odeljenju plastične hirurgije, jedan 
na očnom, a još dvojica imaju teže opkotine po telu i posebno po nogama.   
     Kako je juče oko 17 sati zvanično saopšteno u Valjaonici aluminijuma, 
eksplozija se dogodila "na livnoj bateriji u pogonu Livnica, na početku livenja 
kada je došlo do propadanja livnog stola i prolivanja tečnog liva u vodu livne 
jame". 
   Po nezvaničnom objašnjenju radnika Valjaonice koji rade  u Livnici, u 
momentu kada je tečni aluminijum, zagrejan na 688 stepeni Celzjusa došao u 
kontkakt za hladnom vodom, voda je istog sekunda proključala, pretvorila se u 
paru koja je pod velikim pritiskom eksplodirala. Pod tim pritiskom eksplodirao 
je i vreli metal i rasuo se svuda po pogonu u prečniku od najmanje 30 metara. 
Petorica radnika koji su se nalazili u blizini bili su zasuti vrelim metalom 
koji se lepio za njihova odela, kosu, kožu...
- Nas petorica bili smo na oko metar od livnog stola. Tečni metal došao je u 
kontakt sa vodom i  sve je eksplodiralo, masa se rasula svuda po nama, oko nas... 
Detonacija je bila jaka, mislim da se čula kilometar okolo... Na ovom poslu radim 
od 1983. godine i nikada se ništa slično nije desilo - ispričao nam je Vladan 
Rajevac, radnik Livnice koji je zadobio opekotine po grudima, rukama, i 
stopalima.
Na lice mesta odmah je stigao inspektor rada a nadležni organi u fabrici 
istražuju uzroke nesreće.