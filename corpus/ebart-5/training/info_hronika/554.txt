> Izvor: matf
> Datum: 
> Rubrika: info_hronika
> Naslov: Sednica Socijalno-ekonomskog saveta Srbije bez predstavnika Nezavisnosti
> Članak:


Beograd - Slobodan Lalović, ministar rada, zapošljavanja i socijalne politike 
juče je i zvanično izabran na funkciju predsedavajućeg Socijalno-ekonomskog 
saveta Srbije. Lalović je na konferenciji posle sednice Saveta najavio da će 
centralno opredeljenje tokom njegovog jednogodišnjeg mandata biti da se svi 
važni i relevantni zakonski predlozi i propisi, pre upućivanja na Vladu, 
razmotre sa socijalnim partnerima. Ministar kaže da će među tim aktima biti i 
najavljene izmene Zakona o radu kojima se protive sindikati. 
Dosadašnji predsedavajući Savetom i predsednik Saveza samostalnih sindikata 
Srbije Milenko Smiljanić je rekao da je na sednici pozitivno ocenjen rad ove 
institucije u proteklih godinu dana, a usvojene su i prioritetne teme za 
naredni period.
- Savet će biti promoter pitanja koja se tiču privatizacije rehabilitacionih 
centara.  Namere i mehanizmi u privatizaciji javnih preduzeća moraju biti 
vidljivi i taj predstojeći proces ne sme biti na štetu radnika - objasnio je 
Smiljanić.
U radu Saveta ni juče nisu učestvovali predstavnici UGS Nezavisnost. Osim što 
je objasnio da je predsednik Nezavisnosti Branislav Čanak u Ženevi na 
Konferenciji Međunarodne organizacije rada, Smiljanić je kazao da mu nisu 
poznati razlozi odsustva imenovanih predstavnika Nezavisnosti u Savetu, kao ni 
njihovih zamenika.