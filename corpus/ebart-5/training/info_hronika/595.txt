> Izvor: matf
> Datum: 
> Rubrika: info_hronika
> Naslov: "OVČARA" PRED VRHOVNIM SUDOM
> Članak:


Advokati optuženih za zločin na poljoprivrednom dobru "Ovčara" kod Vukovara 
zatražili su juče da Vrhovni sud Srbije izrekne oslobađajuće presude ili naloži 
novo suđenje. Oni su "napali" presudu koja je, kako su rekli, doneta "po 
unapred zadatim ciljevima" i bez ijednog dokaza. Branioci su osporavali iskaze 
svedoka saradnika koji, po njihovom mišljenju, nisu mogli da dobiju povlašćeni 
status.
Za ubistvo najmanje 200 hrvatskih ratnih zarobljenika prvostepenom presudom na 
po 20 godina zatvora osuđeni su Miroljub Vujović, Stanko Vujanović, Ivan 
Atanasijević, Milan Lančužanin, Predrag Milojević, Đorđe Šošić, Miroslav 
Đanković i Predrag Dragović. Pet godina kraće kazne izrečene su Jovici Periću, 
Milanu Vojinoviću i Vuji Zlataru.
Sudsko veće, kojem je predsedavao Vesko Krstajić, Predraga Madžarca je osudilo 
na 12 godina, a Nadu Kalabu i Gorana Mugošu na po pet godina zatvora. Zbog 
nedostatka dokaza odgovornosti su oslobođeni Marko Ljuboja i Slobodan Katić.
Konačnu odluku Vrhovni sud Srbije doneće naknadno i proslediti je svim 
strankama u postupku.