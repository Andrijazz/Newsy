> Izvor: matf
> Datum: 
> Rubrika: info_hronika
> Naslov: EMIR ŠIŠIĆ DANAS OČEKUJE PRESUDU KASACIONOG SUDA U RIMU POSLE ŽALBE SVOJIH 
> Članak:

ADVOKATA

Advokati majora Šišića ukazali da je on osuđen na osnovu "izmišljenih 
činjenica" a u odluci suda postoje mogućnosti izdržavanja zatvora u SCG 
oslobađanja i vraćanja suđenja u prethodni postupak

Od stalnog dopisnika
RIM

ITALIJANSKI Kasacioni sud danas će saopštiti presudu pilotu naše vojske majoru 
Emiru Šišiću koji izdržava 15-godišnju kaznu zatvora u Italiji, a njegovi 
advokati juče su pred ovim sudom ukazali na pravne nedostatke i neadekvatnu 
primenu italijanskog krivičnog zakona prema našem građaninu.
- Ako hoćete da potvrdite presudu na izmišljenim činjenicama osudite ga - 
izjavio je u žalbi advokat Augusto Sinagra, tražeći da Kasacioni sud poništi 
presudu o 15. godišnjoj robiji. Ovaj sud je u situaciji da ili potvrdi odluku 
pa samim tim presuda postane pravosnažna a onda bi na osnovu sporazuma Srbije i 
Italije Šišiću moglo da se omogući odsluženje kazne u našoj zemlji. To su u 
načelu dogovorili prethodni ministar pravde Batić, ministar za ljudska prava 
LJajić i italijanski ministar pravde Kastelije, ističe advokat.
Drugo rešenje da se prihvati Šišićeva žalba i naš major oslobodi, a treća 
mogućnost da Kasacioni sud vrati na ponovo odlučivanje ovaj komplikovan slučaj. 
Tada bi major Šišić i dalje ostao u italijanskom zatvoru dok se proces ne 
završi.
Podsetimo, naš oficir je u "MIG-21" tadašnje JNA oborio dva helikoptera 
Evropske unije na području Varaždina a u letelicama je poginulo pet članova 
mirovne misije EU. Bilo je to na Božić 1992. godine, a po oceni Šišićevih 
advokata izrečenoj juče pred Kasacionim sudom za našeg pilota je to bilo 
"bezuslovno naređenje". Naime, on je imao nalog operativnog centra RV iz 
Beograda da obori helikoptere budući da je komandant baze imao informaciju da 
letelice nose oružje.
Advokat majora Šišića izjavio je juče da očekuje da Kasacioni sud poništi 
prvostepenu presudu ili je uputi na ponovnu raspravu Apelacionom sudu.