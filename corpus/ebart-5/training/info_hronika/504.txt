> Izvor: matf
> Datum: 
> Rubrika: info_hronika
> Naslov: ZORAN STOJKOVIĆ NA KONVENCIJI DSS U KRUŠEVCU
> Članak:


U cilju povećanja kvaliteta rada sledi uvođenje institucije notara i "čišćenje" 
sudova

KRUŠEVAC - Kada je sadašnja Vlada Republike Srbije započela rad stanje u 
sudstvu bilo je na nuli. Morali smo hitno da donesemo nekoliko osnovnih zakona 
da ne bismo ostali bez državnih organa. Treba se setiti da je Evropa rekla da 
je ono što je uradio moj prethodnik dva koraka unazad. Imali smo situaciju da 
je Ustavni sud, istog dana kada smo došli na vlast, poništio dvanaest ključnih 
odredbi Zakona o tužilaštvu i neke o Visokom savetu. Moj zadatak bio je da se 
latim posla da napravimo zakonodavni okvir, odnosno da obezbedim donošenje 
krucijalnih zakona, što je i učinjeno, a Evropa dala pozitivnu ocenu - rekao je 
ministar Zoran Stojković na konvenciji Demokratske stranke u Kruševcu.
Ovom prilikom predstavljen je projekat poverenika DSS, a govorili su Miloš 
Radulović, direktor DSS i narodni poslanik, Jovan Palalić, predsednik Izvršnog 
odbora DSS, Dušan Proroković, zamenik šefa poslaničke grupe i Branislav 
Jovanović, predsednik Okružnog odbora DSS Rasinskog okruga. Ipak, najviše 
interesovanja izazvalo je izlaganje ministra pravde Zorana Stojkovića o 
aktuelnom stanju u sudstvu.
- Neefikasnost i nedovoljan kvalitet sudova, da se ne zavaravamo, ozbiljan je 
problem, koji ima i razvijena Evropa. Ono što smo mi zatekli jeste zaista bilo 
tragično. Imali ste predmete nerešene od 1952. godine, u Somboru. Prema takvoj 
situaciji tačno se znalo šta da se uradi. Da se ojača disciplina, da se uvede 
odgovornost sudija i da se izaberu predsednici koji će biti pošteni, stručni i 
radni. Sada je učvršćena piramida odgovornosti, Vrhovni sud ide u valjane 
kontrole, okružni sudovi kontrolišu opštinske. Za nepunu godinu dana, uz nove 
zakone o parničnom i izvršnom postupku, ažurnost je povećana u redovnim 
sudovima za oko 20 odsto, a u trgovinskim sudovima skoro za 50 odsto. To je 
izuzetan skok za kratko vreme - istakao je ministar Stojković.
Interesantno je da je prosek rešavanja po sporu u trgovinskim sudovima bio čak 
1.000 dana, pa unapređenje za 50 odsto i nije željeni cilj, dodao je ministar 
Stojković. Namera je da se prosek podigne na tri do šest meseci, jer je to 
procenjena brzina koja je neophodna za zaštitu privrede.
U cilju povećanja kvaliteta rada sudova osnovan je Centar za edukaciju sudija. 
Sledi i debalansiranje, odnosno rasterećenje sudova uvođenjem instigucije 
notara. Zakon o notarima je pripremljen, pa se očekuje da će do polovine ove 
godine ući u skupštinsku proceduru i da će, njegovim donošenjem, 50 odsto 
materije koja nije čisto sudska izaći iz domena sudova. Građani bi kod notara 
rešavali pitanja overe ugovora, izjava o nasleđivanju, zabeleški i slično, a 
sudovi bi rešavali samo onočpto je čisto sudska materija. Kada se to reši, po 
najavi ministra Stojkovića, ostaje pitanje korupcije.