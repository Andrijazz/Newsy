> Izvor: matf
> Datum: 
> Rubrika: info_hronika
> Naslov: Sinoć u Domu sindikata održana konvencija DSS
> Članak:


Beograd - Opstanak državne zajednice Srbije i Crna Gore nedvosmisleno je dobio 
podršku od ministara Evropske unije, a Demokratska stranka Srbije koja se 
zalagala za opstanak zajedničke države time pokazala da zna reči da pretvori u 
dela - naglasio je sinoć na konvenicji DSS premijer Srbije i lider ove stranke 
Vojislav Koštunica.
Kao veliko dostignuće stranke Koštunica je izdvojio i zaključak sa ministarskog 
sastanka EU u Mastrihtu po kojem Plan Vlade Srbije za Kosovo i Metohiju mora 
biti uzet u obzir prilikom rešavanja budućeg statusa Pokrajine.
- Plan je trebalo napraviti i ubediti našu i međunarodnu javnost da prvo treba 
štiti ljudska prava i pravo na život, da je to starije od izbora - istakao je 
Koštunica.
Lider DSS je izrazio nadu da će u narednim mesecima Srbija, konsenzusom između 
stranka, dobiti novi Ustav "na isti način na koji je nedavno dobila i državne 
simbole". Sve kandidate DSS za gradonačelnike i predsednike opština, a koji su 
sinoć predstavljeni u beogradskom Domu sindikata, prema Koštuničinim rečima, 
karakteriše odgovoran odnos prema državi i spremnost da, zarad opšteg dobra, 
sarađuju sa svima.
Buduću saradnju sa svima najavio je i kandidat za gradonačelnika Beograda Zoran 
Drakulić koji je ponovio da će za realizaciju svog programa "za dinamičan 
razvoj Beograda" angažovati i ljude iz drugih stranka.
- Došlo je vreme za primirja u politici. U modi su politička prijateljstva, a 
ne kopanje rovova - kazao je je Drakulić, koji tvrdi da je to jedini način da 
Srbija i Beograd postanu zanimljivi za investotore. Prema njegovim rečima, 
Beograd treba da postane finansijski centar Balkana, moderna prestonica i 
raskošna kapija Evrope. Drakulić vidi Beograd kao grad koji obnavlja svoju 
privredu, u kojem ljudi dobro žive od svog rada, sa decentralizovanom i 
demokratizovanom upravom i većim brojem opština koje imaju veća ovlašćenja.