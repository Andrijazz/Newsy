> Izvor: matf
> Datum: 
> Rubrika: info_hronika
> Naslov: "Balkan" istražuje: Zašto sudski procesi tapkaju u mestu, dok su groblja puna 
> Članak:

žrtava "zemunskog klana"?

Izvor "Balkana" iz policije tvrdi da je inspektor Pažin čak bio uključen i u 
istragu Đinđićevog ubistva i da je upravo zahvaljući njemu uništen veliki broj 
dokaza

BEOGRAD - Odvojeno suđenje pripadnicima "zemunskog klana", koji se terete za 
desetine ubistava, otmice i tri teroristička dela, koje je zakazano za 19. jul, 
biće otkazano, nezvanično saznaje "Balkan" u Specijalnom sudu. Ukoliko sudsko 
veće Marka Kljajevića usvoji molbe advokata odbrane koji traže odlaganje 
suđenja zbog godišnjih odmora, suđenje bi moglo da počne najranije u septembru. 
Septembarski termin još nije potvrđen, pa je potpuno neizvesno kada će se 
optuženi "zemunci", koji su u pritvoru od marta prošle godine, izjasniti o 
krivici, a još manje kada će ubistva za koja se terete dobiti sudski epilog.
Međutim, ovo je samo jedan od maratonskih procesa na kojima se sudi "zemunskom 
klanu", koji, kada se podvuče crta i saberu rezultati policijske istrage, iza 
sebe ima 36 ubistava. Kraj se ne nazire nijednom od ovih suđenja, a mnoga od 
njih još nisu stigla ni do otvaranja glavnog pretresa. Na "suđenju veka", 
procesu protiv "firme", "pajser brigade" i procesa na kojima optuženičku klupu 
dele pripadnici bivših "crvenih beretki", koji se takođe terete za veze sa 
"zemunskim klanom", sudi se, međutim, samo za deo ubistava iza kojih, kako se 
navodi u optužnicama, stoje bivši mafijaški bosovi iz Zemuna.
Na grobljima, koja su puna žrtava "zemunskog klana" ubijenih u proteklih 
nekoliko godina, prema rezultatima do kojih su došle dosadašnje istrage, a od 
kojih je većina pretočena u optužnice, leže: Zoran Đinđić, Zoran Uskoković 
Skole, Miloš Stevanović, Todor Gardašević, Srđan Ljujić, Željko Bodiš Žeks, 
Ivica Nikolić, Goran Trajković, Sredoje i Zoran Šljukić, Jovan Guzijan Cuner, 
Rade Cvetić, Ivica Jovanović, Aleksandar Ristić - Aca Pas, Slobodan 
Radosavljević Bulka, Nenad Batoćanin, Željko Škrba, Branislav Lainović Dugi, 
Petar Milošević, Željko Vuletić Hamza, Mirko Tomić Bosanac, Radislav Trlajić 
Bata Trlaja, Zoran Davidović Ćanda, Ivan Stojanović, Zoran Savić Šoder, Zoran i 
Dragan Živković - braća Fiškal, Marko Petrović Mamica, Velibor Ilinčić Velja 
Bosanac i Uglješa Ljubojević.
Telo Željka Mihajlovića Crnogorca, za koga se sumnja da je, takođe, jedna od 36 
žrtava "zemunskog klana", još uvek nije pronađeno, a spisku žrtava bi, bar 
prema optužnicama, trebalo dodati i Ivana Stambolića, i četvoricu funkcionera 
SPO - Zvonka Osmajlića, Veselina Boškovića, Vušura Rakočevića i Dragana 
Vušurevića, koji su stradali u zločinu na Ibarskoj magistrali.
Na jednoj od optuženičkih klupa, zajedno sa vojnicima "zemunskog klana", koji 
su do ubistva Zorana Đinđića sejali smrt, uglavnom, po beogradskom asfaltu, 
sedi i jedan od, kako tvrde navodi optužnice, policijskih saradnika vođa 
"zemunaca" Dušana Spasojevića i Mileta Lukovića Kuma - bivši zamenik načelnika 
odeljenja za krvne i seksualne delikte beogradske policije Slobodan Pažin.
Među optuženima, ali na optuženičkoj klupi sudnice broj dva Specijalnog suda, u 
kojoj se sudi za ubistvo Ivana Stambolića i neuspeli atentat na Vuka 
Draškovića, sedi i Milorad Bracanović, bivši zamenik direktora 
Bezbednosno-informativne agencije, koji je optužen za saradnju sa "zemunskim 
klanom", odnosno, za prikrivanje ovih zločina.
Za ovu dvojicu bivših policijskih funkcionera tvrdi se da su upućeni u skoro 
sve tajne "zemunskog klana", i da su upravo zahvaljujući njima kočili, 
blokirali, usporavali, pa čak i preusmaravali policijske istrage ubistava iza 
kojih je stajao "zemunski klan". Inspektora Pažina, nekolicina optuženih i 
svedoci saradnici u ovim procesima, direktno su optužili da je svojim 
policijskim iskustvom pomagao Spasojeviću i Lukoviću da prikriju mnoga od 36 
ubistava. Izvor "Balkana" iz policije tvrdi da je inspektor Pažin čak bio 
uključen i u istragu Đinđićevog ubistva i da je upravo zahvaljući njemu uništen 
veliki broj dokaza na mestu ubistva.
Vezu Slobodana Pažina sa "zemunskim klanom" potvrdio je tokom iznošenja iskaza 
i Milorad Ulemek Legija. On je rekao da je Pažin, inače, Spasojevićev kum, bio 
veza ovog "zemunca" u Resoru javne bezbednosti. Legija, međutim, nije iznosio 
detalje u vezi njihove saradnje, jer mu, rekao je, nisu poznati, ali su 
optuženi za atentat na Zorana Đinđića i druga ubistva, i svedoci saradnici 
Specijalnog tužilaštva, tokom istrage skoro do detalja opisivali kako je 
inspektor Pažin pomagao "zemuncima" da prikriju tragove svojih zločina.
Drugi krupan "igrač", za koga se, takođe, tvrdi da je pomagao Spasojeviću i 
"zemuncima" u prikrivanju krvavih tragova koje su ostavljali za sobom je 
Milorad Bracanović. Njega, međutim, Legija pominje samo kao funkcionera RDB 
koji je, za potrebe službe, pokušavao da vrbuje Spasojevića da bi od njega 
dobijao informacije u vezi sa terorizmom na Kosovu. Legija je potvrdio dva 
kontakta koja su ostvarili Bracanović i Spasojević, ali se tvrdi da ih je bilo 
mnogo više i da je smenjeni zamenik načelnika BIA mnogo češće bio gost u 
Šilerovoj.
Izvor našeg lista iz policije tvrdi da se Bracanović i pre ovih kontakata sa 
"zemuncima" i mnogo pre nego što mu je funkcija zvanično otvorila vrata 
Šilerove i dala alibi za druženje sa vođama "zemunskog klana", flertovao sa 
mafijom. Naime, naš izvor tvrdi da je Bracanović, navodno, imao i neku ulogu u 
vezi sa istragom ubistva Željka Ražnatovića Arkana. Bracanović je, naime, 15. 
januara 2000. godine, viđen ispred hotela "Interkontinental", neposredno posle 
Arkanovog ubistva. On se, tvrdi naš izvor, vidi i na snimku jedne beogradske 
televizije, kako ispred ulaznih vrata puši cigaretu, dok policajci iznose 
leševe Milenka Mandića i Dragana Garića, Arkanovih prijatelja koji su ubijeni 
sa njim.
Da li je i kakvu ulogu Bracanović imao u ovom zločinu, kaže naš izvor, teško je 
reći, ali je zanimljivo da do danas niko nije postavio pitanje otkuda on tu, 
jer je u to vreme bio samo bezbednjak kulskih "crvenih beretki". 