> Izvor: matf
> Datum: 
> Rubrika: info_hronika
> Naslov: POSLE HAPŠENJA NAJVEĆEG PROIZVOĐAČA
> Članak:

EKSTAZIJA U EVROPI 

SO Stara Pazova nije izdala dozvolu za gradnju fabrike lekova, niti je to u 
njenoj nadležnosti, ističu u opštini 

Stara Pazova, 13. februara 


Zaplenjen ekstazi  
Posle niza napisa u pojedinim listovima u kojima se tvrdi da je dr Milan 
Zarubica dobio sve papire za izgradnju Fabrike lekova "Varan Chemicals", i da 
je Skupština opštine na novembarskoj sednici glatko dala saglasnost na 
izgradnju, u Skupštini opštine je danas organizovana konferencija za novinare 
na kojoj je izložena hronologija događaja vezanih za tu fabriku, potkrepljena 
kopijama dokumenata. Osnovne poruke konferencije su da opština nije izdala 
dozvolu za gradnju, niti je to u njenoj nadležnosti, i da dosadašnje 
protivzakonite radnje Milana Zarubice nemaju nikakve veze sa tom fabrikom. 

Pošto je Milan Zarubica uhapšen kao glavni organizator najveće u Evropi 
laboratorije za proizvodnju sintetičkih droga, svaki podatak vezan za njegovo 
ime budi povećanu radoznalost javnosti. Organizatori konferencije su stoga 
pozvali novinare koji to žele, da se na licu mesta uvere da fabrika "Varan 
Chemicals" nije sagrađena, i da na tom mestu postoji samo "betonski kostur". 

Obustavljena gradnja 

Gradnju je, po rečima načelnika za komunalne delatnosti i urbanizam Olivere 
Đukanović, obustavila upravo opštinska inspekcija koja je 12. decembra 2001. 
godine podnela i krivičnu prijavu protiv investitora Milana Zarubice i 
graditelja Milića Kostića. Prema tome, droga se nije proizvodila u spornoj 
fabrici, već u laboratorijama po privatnim kućama. Činjenica da je kontroverzni 
doktor Zarubica kupio četiri hektara u industrijskoj zoni, ne može osporiti 
vrednost ideje o formiranju industrijskih zona. Projekat pazovačke industrijske 
zone je na zahtev Agencije za strana ulaganja prezentovan u Privrednoj komori 
Jugoslavije i ocenjen kao model privrednog razvoja koji bi trebalo i druge 
opštine u Srbiji da prihvate, rekao je Jovan Borota, direktor Fonda za 
građevinsko zemljište. 

Što se tiče same fabrike "Varan Chemicals", građevinska inspekcija je po 
službenoj dužnosti u novembru 2001. godine ustanovila da je gradnja započeta 
bez građevinske dozvole, zbog čega je podneta krivična prijava, a investitoru 
je naloženo da pribavi građevinsku dozvolu. O svemu tome obavešteni su i 
republički građevinski inspektor i Republička inspekcija zaštite životne 
sredine. 

U februaru 2002. godine, Zarubica dostavlja dokument kojim dokazuje da je 
Ministarstvo zdravlja i životne sredine verifikovalo Rešenje o ispunjenosti 
uslova sa stanovišta zaštite životne sredine, koju je izradio Gradski zavod za 
zaštitu zdravlja u Beogradu. S obzirom da je on, odnosno fabrika "Varan 
Chemicals", vlasnik zemljišta, i da se nalazi u radno-komunalnoj zoni, 
donošenje Regulacionog plana za tu fabriku ulazi u dnevni red sednice Skupštine 
opštine. 

Zaštitni pojas oko fabrike 

Tada Zarubica upućuje pismo odborničkim grupama DOS-a, DSS-a i SPS-a, u kojem 
navodi da se u fabrici neće proizvoditi penicilin i citostatici, jer su građani 
i odbornici upravo od toga strahovali, i poziva ih da pokrenu inicijativu za 
razmatranje Regulacionog plana. Posle toga, odbornička grupa SPS-a je pokrenula 
inicijativu da se Regulacioni plan uvrsti u dnevni red skupštinskog zasedanja 
zakazanog za 27. jun prošle godine. Tada je Skupština donela odluku o izradi 
Regulacionog plana, u roku predviđenom za 31. decembar 2002. godine. 
Regulacionim planom je trebalo da bude obuhvaćeno 100 hektara, kako bi se 
stvorio zaštitni pojas oko Fabrike lekova čija je gradnja planirana na četiri 
hektara. 

Nosilac izrade Regulacionog plana je JUP Urbanizam iz Stare Pazove, a da bi se 
plan uopšte usvojio, potrebno je da prođe tri sednice Skupštine opštine, uz 
prethodnu složenu proceduru koja uključuje i javnu raspravu građana. Tek posle 
sumiranja rezultata javne rasprave, Skupština donosi odluku o tome hoće li ga 
usvojiti ili ne, pa tek ukoliko ona usvoji Regulacioni plan, Republičko 
ministarstvo građevina izdaje urbanističku i građevinsku dozvolu. Prema tome, 
Fabrika "Varan Chemicals" bila je još veoma daleko od građevinske dozvole, što 
i nije u nadležnosti opštinskih organa. 

Na konferenciji za novinare govorio je i direktor Kompanije "Novosti" Manojlo 
Vukotić, pitajući se kakva je to demokratska vlast koja novinaru njegove kuće 
Berislavu Mijiću zabranjuje ulazak u zgradu Skupštine opštine i prisustvo 
konferenciji za novinare, navodeći da je obezbeđenje predsednika opštine 
sprečilo Mijića da uđe. Jovan Tišma je odgovorio da on nema obezbeđenje, i da 
ni jednom novinaru nije zabranjeno da dođe, posle čega je Mijić došao na 
konferenciju i ostao do kraja.