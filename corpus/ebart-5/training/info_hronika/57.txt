> Izvor: matf
> Datum: 
> Rubrika: info_hronika
> Naslov: DA li je mali Dino Konaković iz Zemuna morao da nastrada pa da "gradski oci" 
> Članak:

Zemuna odgovore na pitanja: Ko, kako, gde i na koji način zida u Zemunu.
Desetogodišnji dečak, dok se, oko 22 časa, igrao sa drugarima ispred 
Dijagnostičkog centra u izgradnji, u Vrtlarskoj ulici 55, nogom je zakačio 
nisku žičanu ogradu i kao pokošen pao na zemlju od jakog strujnog udara.
Drugari koji su se sa njim igrali videli su kako sevaju varnice oko mališana, 
ali nisu znali kako da pomognu drugaru koga je tresla struja dok su varnice 
sevale.
Na sreću, u blizini se zatekao Dinov komšija Milisav Garović.
- Dečaka sam uzeo u naručje i osetio sam da mu je srce stalo - ispričao nam je 
uznemireno Garović. - Masirao sam mu grudi, puls mu se povratio, ali je mu je 
srce još jednom nakratko stalo. Odmah smo ga stavili u kola i odvezli u bolnicu.
Mesto na kome se dečak povredio pripada privatnom Dijagnostičkom centru 
"Zemun". Kako se sinoć moglo čuti, vlasnici ovog objekta nemaju ni građevinsku 
dozvolu, Urbanističkim planom predviđeno je da se zgrada sruši. Uzrok Dinove 
nesreće je loše izolovan kabl za struju.
Pretpostavlja se da je prilikom postavljanja ograde oštećen podzemni kabl za 
struju. U prilog tome govori i činjenica da su ekipe odeljenja za paljevine 
Gradskog supa posle nesreće izmerile na zemlji jačinu struje od 220 volti. 
Sreća je do još niko nije povređen.
Dino je primljen na odeljenje Pedijatrijske intenzivne nege i terapije 
Instituta za majku i dete. Pri prijemu je imao normalan rad srca i disanja, ali 
je bio bez svesti.
- Stanje je za sada stabilno. Dečak ima opekotine leve potkolenice i leve 
podlaktice, ali to nisu povrede koje mogu ugroziti njegovo stanje - rekli su 
nam kasno sinoć dežurni lekari Danka Redžić i Dragan Prokić. - Važno je da dete 
nije životno ugroženo i da je stanje njegovih vitalnih organa stabilno.
Iako smo pokušali da stupimo u kontakt sa vlasnicima privatne klinike, radnik 
koga smo zatekli nam je rekao da su vlasnici dolazili, dali izjavu inspektorima 
i otišli. Specijalizovane policijske ekipe odmah su isključile struju, kako se 
ne bi dogodila još neka nesreća.