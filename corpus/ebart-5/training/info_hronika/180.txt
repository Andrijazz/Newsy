> Izvor: matf
> Datum: 
> Rubrika: info_hronika
> Naslov: Obračun đaka motkama i noževima 
> Članak:


Petnaestogodišnji F.V, učenik osmog razreda Osnovne škole "Prva vojvođanska 
brigada", izboden je nožem u prekjučerašnjoj masovnoj tuči njegovih školskih 
drugova i bivših učenika osmoljetke "Vasa Stajić" u Futoškoj ulici u Novom 
Sadu. Zbog ranjavanja tog petnaestogodišnjaka juče je priveden godinu dana 
stariji F.V, učenik srednje škole u Srbobranu. On će biti ispitivan pred 
istražnim sudijom kao osumnjičeni za pokušaj ubistva. 
Prema saopštenju policije, masovna tuča dečaka izbila je u Futoškoj ulici, zbog 
ranijih nerešenih nesuglasica među učenicima. Tačan uzrok svađe sa tragičnim 
ishodom za sada je nepoznat. U tuči je s jedne strane učestvovalo dvadesetak 
bivših učenika "Vase Stajića", dok se sa suparničke strane zateklo nekoliko 
đaka "Prve vojvođanske brigade". Do zaoštravanja sukoba i ranjavanja dečaka 
došlo je na obližnjoj autobuskoj stanici u blizini novosadskog Kliničkog 
centra. Ovde su malobrojniji dečaci, kako saznajemo u policiji, pokušali da se 
"izvuku" iz tuče i pobegnu u autobus. Dečak koji je tada ranjen, sam je potom 
potražio lekarsku pomoć u Dečijoj bolnici, gde je ubrzo operisan i sada se u 
šok-sobi oporavlja od povreda. 
- Dečak je zadobio teške povrede, ubodnu ranu u predelu desne strane grudnog 
koša. Oštećen mu je deo pluća, kao i plućna maramica, ali ništa vitalno nije 
ugroženo. Njegov oporavak teče bez problema i on se već oseća mnogo bolje - 
rekao je dežurni lekar u Dečijoj bolnici Aleksandar Marcikić.   
Mada je do incidenta došlo usred belog dana, oko podneva, niko od slučajnih 
prolaznika nije mogao da zaustavi tuču, niti je pokušao da se umeša. Naime, 
dečaci su očigledno unapred planirali tuču, i u Futoškoj ulici pojavili se već 
opremljeni motkama i drugim podesnim oruđem. Prema rečima prodavačice u trafici 
na autobuskom stajalištu, sve se desilo veoma brzo. Svađa je, po njenim rečima, 
izbila na autobuskom stajalištu za Begeč, a  koškanje, kasnije i tuča dečaka, 
nastavila se na susednoj stanici odakle autobusi voze za Novo naselje. 
Prodavačica objašnjava da je potom nastala opšta jurnjava u kojoj nije mogla da 
prebroji mladiće, ali da su napadači bili brojniji.
- Napadnuti dečaci su trčali okolo kao pomahnitali ne znajući kuda da pobegnu. 
Neki su uspeli da se spasu tako što su utrčali u autobus - kaže prodavačica i 
navodi da su napadači imali motke. Tragovi krvi na mestu događaja juče su 
očišćeni.        
Živka Pena, direktorka Osnovne škole "Prva vojvođanska brigada", potvrdila je 
da je dečak koji je završio u šok-sobi u Dečijoj bolnici, učenik te škole. - Od 
policije sam čula da je izbila tuča između grupe učenika, ali pošto se sve 
desilo van nastave i daleko od škole koja se nalazi na Novom naselju, za sada 
ne znam više detalja - kaže direktorka.