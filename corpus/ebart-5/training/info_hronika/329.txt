> Izvor: matf
> Datum: 
> Rubrika: info_hronika
> Naslov: Dejan Milenković Bagzi dobio je juče branioca po službenoj dužnosti advokata 
> Članak:

Aleksandra Đorđevića, pošto je pre nekoliko dana otkazao punomoćje advokatu 
Biljani Kajganić. 

Ovo je juče rekao Marko Kljajević, sudija Specijalnog suda, na suđenju za 
ubistvo premijera Zorana Đinđića, gde je Milenković jedan od optuženih.
Milenković je 16. jula ove godine uhapšen u Solunu i čeka se njegovo izručenje 
našim pravosudnim organima. Sudija Kljajević je pročitao podnesak advokata 
Biljane Kajganić u kojem ona obaveštava sud da otkazuje zastupanje Milenkovića, 
sa obrazloženjem "da ne postoje uslovi da zakonito obavlja branilačku 
funkciju". U obaveštenju je navedeno da je Kajganićeva odbila da Jasni preda 
spise predmeta, zbog čega ona nije mogla da angažuje drugog advokata. 
Kajganićeva je kazala da to nije istina i da je spremna da Bagzija zastupa još 
30 dana.
Svedok Igor Milivojević, pripadnik nekadašnje JSO, svedočio je da je optuženog 
Zvezdana Jovanovića Zvekija i Željka Tojagu Žmigija viđao u februaru prošle 
godine na Kopaoniku, gde su zajedno bili na obuci JSO. 
Rajko Danilović, advokat Ružice Đinđić, izjavio je da bi Milenković mogao biti 
dragoceni svedok saradnik, prenosi B92.
- Nesporno je da bi bilo korisno kada bi on bio zaštićeni svedok. On čak 
ispunjava mnoge ili skoro sve uslove da to bude u ovom delu postupka. Postoji i 
drugi deo, ne znam kakav bi njegov status bio u njemu, to je deo za 
organizovani kriminal - kazao je Danilović.