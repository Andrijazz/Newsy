> Izvor: matf
> Datum: 
> Rubrika: info_hronika
> Naslov: NIŠ - Milena Mickovski (25) iz Niša, koja je u subotu desetak minuta pre ponoći 
> Članak:

izbodena nožem u restoranu "Hamam", oporavlja se na odeljenju intenzivne nege 
Klinike za hirurgiju dok policija još uvek ne saopštava pod kojim je 
okolnostima došlo do napada na nju. 

- Ona je ubodena u srčanu kesu, što je na dva milimetra od srca. To je srećna 
okolnost jer joj samo srce nije povređeno - rekao je za "Blic" direktor Klinike 
za hirurgiju dr Veroljub Pejčić i dodao da ranjena Nišlijka ima zadovoljavajući 
postoperativni tok. 
Prema nezvaničnim pričama, sumnja se da je Milenu Mickovski, kći Violete i 
Stevana Mickovskog, vlasnice "Hamama" i poznatog niškog bankara, nožem napala 
Natalija Milikić (27) iz Niša, navodno jer je njen suprug, konobar Dejan 
Milikić (28) nedavno dobio otkaz u ovom restoranu.
- Sve se dogodilo vrlo brzo. Dejan i Natalija su došli u restoran da bi mu bila 
isplaćena zarada. Posle kraće rasprave Natalija je potegla nož "skakavac" na 
Mimu i ubola je u grudi - kazao nam je jedan od konobara, koji je insistirao na 
tome da ostane anoniman.