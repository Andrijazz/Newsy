> Izvor: matf
> Datum: 
> Rubrika: info_hronika
> Naslov: BEOGRAD - Zamenik specijalnog tužioca Milan Radovanović, uhapšen u aferi 
> Članak:

podmićivanja sudije VSS Ljubomira Vučkovića, pušten je juče iz pritvora 
Okružnog zatvora nakon što mu je Krivično veće Okružnog suda u Beogradu ukinulo 
pritvor. 

Tužilac Radovanović proveo je mesec dana u pritvoru zbog optužbi da je odao 
službenu tajnu, odnosno da je pevačici Leli Andrić rekao da policija 
prisluškuje telefone kruševačkog kriminalca Zorana Jotića Jotke za čije je 
puštanje na slobodu sudija Ljubomir Vučković primio mito. Krivično veće je 
obrazložilo da više nema razloga da tužilac Radovanović bude u pritvoru pošto 
su saslušani svi svedoci u istrazi koja se vodi protiv tužioca. Prema odluci 
Veća, nema opasnosti da tužilac Radovanović pobegne iz zemlje pošto je utvrđeno 
da nije član organizovane kriminalne grupe koja je radila na oslobađanju 
Jotića. O sudbini sudije Vučkovića, kao i biznismena Ljubinka Gobeljića i 
Nenada Jovanovića, zvanog Mali Bidža, koji su podmićivali sudiju, Krivično veće 
će odlučivati danas. Kako saznajemo, specijalni tužilac i istražni sudija 
Specijalnog suda protive se njihovom puštanju iz pritvora.