> Izvor: matf
> Datum: 
> Rubrika: info_hronika
> Naslov: U Šapcu otkriven prvi pedofilski   lanac u Srbiji koji je šokirao policajce 
> Članak:


Šapčanin star 18 godina uhapšen u akciji koja je potekla od američke savezne 
policije

Monstruozne fotografije seksualnog zlostavljanja dece, od kojih je najmlađe 
staro samo godinu, a najstarije devet godina, u svet su već mesecima slate sa 
jedne Internet adrese u Srbiji, saznaje "Blic". 
Tamara Marković-Subota

Kao bomba, uoči uskršnjih praznika, odjeknula je vest da je u Šapcu, u akciji 
koja je potekla od američkog FBI, uhapšen osamnaestogodišnji mladić iz ugledne 
gradske porodice, koji je te fotografije slao sa kućnog kompjutera.
Uhapšenom mladiću određen je jednomesečni pritvor, a na saslušanju pred 
istražnim sudijom Okružnog suda u Šapcu branio se ćutanjem.
- Akcija je počela pre deset dana, kada je FBI uputio dopis beogradskoj 
kancelariji Interpola da se izvrši određena provera u Šapcu. Naime, slučaj je 
pokrenut kada su na Internet adresu jednog američkog državljanina stigle 
fotografije seksualno zlostavljane dece, poslate iz Šapca. Čovek je bio 
zaprepašćen. Odmah je slučaj prijavio policiji. U akciju se uključio FBI, koji 
je o svemu obavestio srpski Interpol - kaže za "Blic" izvor iz vrha srpskog 
MUP-a.
Našoj policiji dostavljeni su određeni podaci na osnovu kojih je tačno locirano 
odakle su fotografije slate. 
- Reagovali smo istog sekunda. Kriminalistička policija MUP-a Srbije i šabačka 
policija, u saradnji sa istražnim sudijom i javnim tužiocem, pojavili su se 
pred kućom iz koje su fotografije slate.
Policajci, naoružani i pod punom opremom, krenuli su u prvu akciju hapšenja 
zbog Internet pedofilije u Srbiji. Bili su nemalo zatečeni kada im je vrata 
otvorio mladić koji je pre samo nekoliko meseci postao punoletan. Šok je bio 
još veći kada je utvrđeno da je upravo on slao monstruozne fotografije - kaže 
izvor "Blica". Mladić je odmah uhapšen, izveden je pred istražnog sudiju, a 
policija je zaplenila njegov kompjuter iz koga se još skidaju fajlovi sa 
fotografijama. Svi fajlovi, u kojima su čuvane, bili su pod šiframa  i do sada 
je otkriven veliki broj fotografija zlostavljane dece.
Naš izvor iz MUP-a kaže da je ovo samo jedna u nizu akcija policije u 
slučajevima koji imaju veze sa ozbiljnim društvenim patološkim pojavama u koje 
su umešani na direktan ili posredan način i strani državljani. Srbija je 
postala veliko tržište za bogate belosvetske kriminalce koji ovde puštaju 
korenje u organizovanom bavljenju prostitucijom i pedofilijom. 
- Pedofilija je veliko zlo i neophodno je da se ova akcija započeta hapšenjem u 
Šapcu istera do kraja kako bi se ovakvim pojavama stalo na put - kaže izvor 
"Blica".