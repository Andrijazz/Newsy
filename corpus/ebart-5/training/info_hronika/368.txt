> Izvor: matf
> Datum: 
> Rubrika: info_hronika
> Naslov: DANAS ZAKAZAN JOŠ JEDAN UVIĐAJ POVODOM SMRTI DVOJICE GARDISTA
> Članak:


Istražni sudija, zamenik tužioca i ostala ekipa obići će mesto gde su pronađeni 
gardisti i podzemni objekat Karaš

RASVETLJAVANJE tragične smrti gardista Dragana Jakovljevića i Dražena 
Milovanovića, nastaviće se danas, po treći put, izviđajem u kasarni na 
Topčideru. Ekipa na čelu sa istražnim sudijom Okružnog suda Draganom 
Lazarevićem i zamenikom tužica Tomislavom Kilibardom, ponovo će obići mesto gde 
su 5. oktobra pronađena tela gardista, a zatim će krenuti put podzemnog 
skloništa Karaš.
Početak ove "operacije" zakazan je za 10 časova. Osim predstavnika pravosuđa 
uviđaju će prisustvovati i punomoćnici porodica nastradalih gardista, trojica 
kriminalističkih tehničara i osoba koja je u kasarni zadužena za video nadzor. 
Medijima ulazak neće biti dozvoljen.
Zadatak ove ekipe je da pre svega locira mesto gde su pronađeni gardisti, u 
odnosu na sve objekte u kasarni - stražarske kućice, kapije, ograde i ostalo. 
Posle toga, otići će u Karaš podzemno sklonište namenjeno vojnom i političkom 
vrhu u slučaju rata, koje je javnost tek nedavno imala priliku da vidi.
Obilazak kasarne, merenja i svi dokazi koji nadležni prikupe biće zabeleženi 
video kamerom, a istražni sudija će spise o obilasku proslediti zameniku 
tužioca, koji će odlučiti o daljem toku postupka.
Okružno javno tužilaštvo predložilo je istražnom sudiji još jedan obilazak 
kasarne tek pošto su punomoćnici porodica gardista podneli prijavu protiv 
nepoznatog učinioca zbog njihovog ubistva. Jer za ovu instituciju merodavan je 
isključivo nalaz bivšeg vojnog pravosuđa prema kome je Dragan Jakovljević ubio 
prvo Milovanovića, a zatim sebe. Da li će rezultati današnjeg, trećeg izviđaja 
u kasarni promeniti tok postupka, saznaće se uskoro.