> Izvor: matf
> Datum: 
> Rubrika: info_hronika
> Naslov: Istražni sudija u Novom Sadu saslušao "kralja šećera"
> Članak:


NOVI SAD - Istražni sudija Okružnog suda u Novom Sadu Predrag Ćetković juče je 
saslušao Miodraga Kostića, predsednika "MK grupe",i Srdana Ilina, generalnog 
direktora ove firme, koji se sumnjiče za zloupotrebu službenog položaja 
prilikom kupovine polovne opreme za preradu šećerne repe i proizvodnju šećera. 
Opremu je kupila američka firma "Maksvel Atlantik", čiji su vlasnici Miodrag 
Kostić i njegova majka Roksanda, od društvenog preduzeća "Belje" iz Darde u 
Hrvatskoj, a potom su je prodali firmi "MK Komerc" iz Novog Sada.
Sudija Ćetković saopštio je juče da su Kostić i Ilin izneli odbrane. Posle toga 
im je usmeno saopšteno da će protiv njih biti doneto rešenje o sprovođenju 
istrage, na koje imaju pravo žalbe. Kostić i Ilin, kao i njihovi branioci već 
su najavili podnošenje žalbi na rešenje o sprovođenju istrage.
Kostić je juče ponovio da se protiv njega vodi politički proces.
- Kada vas neko optuži, samo zato što ste vlasnik firme i to u vreme 
predizborne kampanje, šta vam drugo preostaje da pomislite - rekao je Kostić i 
dodao da sud treba da radi svoj posao, ali da će on dokazati da je nevin.