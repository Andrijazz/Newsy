> Izvor: matf
> Datum: 
> Rubrika: info_hronika
> Naslov: G17 Plus sumirala godišnje rezultate i najavila planove za 2005. 
> Članak:


Beograd - Predsednik G17 Plus Miroljub Labus rekao je juče na konferenciji za 
novinare da pitanje odlaska četvorice vojnih i policijskih generala u Haški 
tribunal mora biti rešeno do kraja januara 2005. godine i da će G17 Plus 
insistirati da se to pitanje reši do 27. januara, kada u Beograd dolazi radna 
grupa koja treba da da mišljenje za Studiju o izvodljivosti priključenja SCG 
EU. Prema rečima Labusa, to je dogovoreno i na pretposlednjoj sednici Saveta za 
evropske integracije SCG.
Labus u narednoj godini ne očekuje izbore za Skupštinu Srbije
- Parlamentarne izbore u 2005. očekujem jedino u slučaju da se usvoje ustav i 
izborni zakoni. Tada bi zbog sasvim drugačijih ovlašćenja bili raspisani izbori 
na svim nivoima. U suprotnom, naredne godine ne očekujem vanredne izbore za 
Skupštinu Srbije - istakao je Labus.
Sumirajući postignute rezultate G17 Plus i Vlade Srbije tokom devetomesečnog 
mandata, on je rekao da je 2004. bila godina iskušenja za njegovu stranku, a da 
će naredna biti godina afirmacije.
- Za zemlju je ova godina bila godina stabilizacije, jer sve institucije u 
Srbiji funkcionišu, postignut je rast društvenog proizvoda od osam odsto, plate 
su povećane za isti procenat i prvi put od 2000. zabeleženo je smanjenje stope 
nezaposlenosti. Nema socijalnih nemira, a štrajkuju samo oni koji imaju 
džipove. U Srbiji jedino nema političke stabilnosti, jer postoje trvenja među 
strankama - naglasio je predsednik G17 Plus i kazao da će njegova stranka i 
naredne godine biti "faktor saradnje u demokratskom bloku". 
On je najavio da će 2005. biti prelomna godina za državu jer su postavljeni 
ciljevi donošenje ustava, nastavljanje druge faze tranzicije, politika "duplog 
koloseka" za ulazak u Evropsku uniju, rešavanje kosovskog pitanja i "potpuno" 
sprovođenje Zakona o saradnji sa Haškim tribunalom. 
Potpredsednik G17 Plus Mlađan Dinkić je izjavio da je jedan od zadataka 
političkih aktera borba protiv apatije i svađa u demokratskom bloku. 
- Osim G17 Plus, nema stranke koja može da vrati realni optimizam među građane 
Srbije. Srećan sam zbog ovih redova koji se svakodnevno mogu videti u 
prodavnicama svih većih gradova Srbije. Ljudi više ne čekaju u redu hleb ili 
mleko, već stvaraju gužvu ispred kasa da bi nešto kupili. Kafići nikada nisu 
bili puniji - kazao je Dinkić.