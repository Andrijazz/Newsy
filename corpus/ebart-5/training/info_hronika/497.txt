> Izvor: matf
> Datum: 
> Rubrika: info_hronika
> Naslov: BEOGRAD - Tri velike kriminalne grupe trenutno se bore za primat u beogradskom 
> Članak:

podzemlju i u borbi za osvajanje ulica ne prezaju ni od upotrebe vatrenog 
oružja. Dosadašnji bilans tog rata je jedan ubijeni, četvorica ranjenih i jedan 
teško povređeni policajac interventne brigade.

- Posle "Sablje" i rušenja najmoćnijeg zemunskog klana došlo je do 
pregrupisavanja manjih kriminalnih grupa koje su se, oslobođene primata i 
kontrole Dušana Spasojevića, osilile i u međuvremenu podmladile novostasalim 
generacijama žestokih momaka. Ipak, poslednje dve godine vladalo je zatišje 
koje se sada pretvorilo u otvoreni rat. Na jednoj strani je voždovačka ekipa, a 
na drugoj udružene grupe sa Karaburme i Dorćola. U svakoj ima po desetak 
momaka, dobro poznatih policiji - kaže izvor "Blica" iz MUP-a.
Kapisla, zbog koje se sukob među njima sada pretvorio u otvorenu borbu, 
inicirana je u novogodišnjoj noći kada su u "Metropolu" ranjeni Marko Filipović 
i Miljan Đurašinović, poznatiji kao Tasmanijski Đavo. Tri dana kasnije ispred 
kafića "Bali" u Zemunu ranjen je Veljko Vujošević, vicešampion Evrope u 
kik-boksu i Đurašinovićev prijatelj. Usledio je potom i napad na njihovog 
prijatelja Miodraga Petkovića Pelea, na čiji je automobil, parkiran ispred 
kluba "F6" u Francuskoj ulici, bačen "Molotovljev koktel". Na Badnji dan 
pripadnik interventne brigade Vladan Karanfilovski ranjen je u oružanom sukobu 
sa dvojicom mladića, koji su u Uralskoj ulici na Karaburmi odbili da se 
legitimišu. U obračunu je ubijen jedan od mladića za koga je potom utvrđeno da 
se zove Gordan Glišić, dok je drugi uspeo da pobegne i za njim se još traga. 
Posle ovih pucnjava beogradska policija je krenula u žestok obračun sa gradskim 
kriminalcima. Poslednjih dana izvršene su velike racije u nekoliko poznatih 
noćnih lokala.
Već nekoliko noći beogradskim ulicama blešte rotaciona svetla vozila intervente 
brigade, a u kontoli učestvuju i pripadnici kriminalističke policije i 
područnih stanica. Gosti u beogradskim kafićima se legitimišu, pretresaju, a 
nekoliko sumnjivih je i privedeno u policiju. Velika akcija beogradske policije 
usledila je kao preventiva da bi se sprečila dalja eskalacija sukoba, kao i 
dilovanje droge koja je ponovo preplavila beogradsko narko-tržište.