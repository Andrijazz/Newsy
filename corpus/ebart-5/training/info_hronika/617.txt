> Izvor: matf
> Datum: 
> Rubrika: info_hronika
> Naslov: DEJAN MILENKOVIĆ PRIPREMA SENZACIJU
> Članak:


DEJAN Milenković Bagzi na suđenju optuženima za atentat na srpskog premijera 
Zorana Đinđića i drugim zločinima "zemunskog klana" pomenuće i kriminalne 
aktivnosti određenih advokata, koji sada zastupaju okrivljene za najteža 
krivična dela! Ti branioci, zbog najnovijih dokaza, mogli bi, pored klijenata, 
da se nađu na optuženičkoj klupi - saznaju "Novosti".
Da li će do toga i doći zavisi od specijalnog tužioca i njegovog eventualnog 
zahteva policiji za "prikupljanjem dodatnih obaveštenja". Milenković, međutim, 
nije ostavio dilemu. Naveo je imena advokata, pobrojao kako su pomagali Dušanu 
Spasojeviću u uklanjanju dokaza, ali i kako su posredovali u podmićivanju 
određenih sudija.
- Reč je o sudijama Četvrtog opštinskog suda, ali i nekim zamenicima 
republičkog tužilaštva navodi naš izvor blizak tužilaštvu.
Tokom policijske akcije "Sablja" policija je uhapsila nekoliko advokata bliskih 
"zemunskom klanu". Posle više od dva meseca provedenih u pritvoru pušteni su na 
slobodu, a policija je protiv njih podnela krivičnu prijavu zbog zločinačkog 
udruživanja.
Optužbe, međutim, nisu dokazane i nijedan nije osuđen. Da li je Milenković 
pominjao samo te advokate, ili je "izbacio" nova imena, znaće se već danas. Naš 
izvor napominje da je reč o nekim braniocima koji sada zastupaju optužene u 
specijalnom sudu. Izvesno je samo da će Bagzi da govori o saradnji sa bivšim 
advokatom Biljanom Kajganić, kojoj je otkazao punomoćje.