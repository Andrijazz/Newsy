> Izvor: matf
> Datum: 
> Rubrika: info_hronika
> Naslov: U MARTU SUĐENjE OSMORICI TERITORIJALACA KRAJINE
> Članak:


BEOGRAD (Tanjug) Pred Većem Okružnog suda za ratne zločine u Beogradu, kojim će 
predsedavati sudija Vasko Krstajić, 9. marta počeće suđenje osmorici optuženih 
za ratne zločine na poljoprivrednom dobru "Ovčara" kod Vukovara 1991. godine.
Optuženi su Miroljub Vujović, Stanko Vujanović, Mirko Voinović, Ivan 
Atanasijević, Spasoje Petković, Predrag Madžarac i Milan Vojnović.
Za zločine u "Ovčari" pred Haškim tribunalom je 1998. godine počeo sudski 
proces protiv četvorice optuženih.
Tužilaštvo Haškog tribunala je novembra 1995. godine podiglo optužnice protiv 
oficira bivše JNA Mileta Mrkšića, Miroslava Radića i Veselina Šljivančanina, a 
aprila 1996. godine optužnica je proširena i na bivšeg predsednika opštine 
Vukovar Slavka Dokmanovića.
Kako se navodi u haškoj optužnici, "...oko 20. novembra 1991, JNA i srpske 
paravojne formacije, uz pomoć i podršku Dokmanovića i pod zapovedništvom i 
nadzorom Mrkšića, Radića i Šljivančanina, prebacile su najmanje 200 ranjenika 
nesrpske nacionalnosti iz vukovarske bolnice u zgradu na poljoprivrednom dobru 
Ovčara, gde su ih tukli nekoliko sati.
Posle toga, vojnici su zarobljenike prebacili na lokaciju između 
poljoprivrednog dobra Ovčara i Grabova, gde su ubili najmanje 198 muškaraca i 
dve žene..."