> Izvor: matf
> Datum: 
> Rubrika: info_hronika
> Naslov: PORUKE MEĐUNARODNE KONFERENCIJE O TERORIZMU 
> Članak:


Srbija može postati vodeća sila na Balkanu u borbi protiv terorizma, kaže prof. 
dr Dragan Simeunović 
  
Budućnost borbe protiv terorizma nije u obaveštajnim službama već u specijalnim 
direkcijama koje bi se 24 sata dnevno bavile isključivo prevencijom terorizma, 
a glavno oružje u sprečavanju terorističkih akcija treba da bude novac, kaže za 
"Politiku" prof. dr Dragan Simeunović koji se nedavno vratio iz Izraela gde je 
učestvovao na Međunarodnoj konferenciji o terorizmu.

Stručnjaci iz celog sveta, koji su se okupili u gradu Herclia kod Tel Aviva, 
gde se nalazi izraelski Institut za kontraterorizam, složili su se da svetu 
danas nedostaje kvalitetna strategija u borbi protiv terorizma.

- To se naročito pokazalo u Rusiji, posle tragedije u Osetiji. Rusi imaju vrlo 
kvalitetne specijalne jedinice "Alfa", ali to je samo jedna vrsta batine koja 
nije rukovođena odgovarajućim mozgom. Terorizam je veoma složen fenomen koji je 
bacio rukavicu u lice najmoćnijim državama sveta - kaže dr Simeunović, profesor 
Fakulteta političkih nauka, stručnjak za savremeni terorizam i organizovani 
kriminal.

Kosovo i Sandžak

Na konferenciji u Izraelu dr Simeunović je upozorio da su Kosovo i Sandžak 
danas budućnost terorizma na Balkanu.

- Kosovo i Sandžak nisu samo logistička baza, nego i baza za regrutovanje i 
naročito za finansiranje terorizma. Na Kosovu su se albanski ekstremisti, 
naročito oni koji se bave prometom droge, u poslednjih par godina intenzivno 
približili islamističkim krugovima na Bliskom Istoku, a Sandžaklije imaju 
tradicionalno dobre švercerske veze sa Turskom - kaže dr Simeunović.

Naš sagovornik tvrdi da je teroristička akcija na železnici u Madridu 
finansirana u izvesnoj meri novcem sa Kosova i kaže: "Oni koji daju novac od 
droge, u takozvane dobrotvorne svrhe, ne znaju gde on završava jer taj novac 
usmerava neko drugi. Donatori terorizma nisu ključni igrači, već logističko-
finansijska potpora".

- Samim tim što su baze terorizma na našem tlu i u okruženju, od Bosne, 
Sandžaka i Kosova do Makedonije, naša zemlja je na mnogo načina ugrožena i kao 
takva nepoželjna za ulazak u Evropsku uniju, jer ko će primiti jedno leglo 
terorizma kakvo je ovo parče Balkana. Ali, mi smo istovremeno i jedina zemlja 
na Balkanu, pa možda i u Evropi, koja ima kvalitetne specijalne jedinice sa 
neposrednim iskustvom u borbi protiv terorizma, u borbama na Kosovu, i to je 
dragoceno - ističe prof. dr Dragan Simeunović.

Naše antiterorističke jedinice kao što su SAJ, delovi Žandarmerije, "Kobre" i 
bivši pripadnici JSO, kaže dr Simeunović, mogu da posluže kao odlična osnova za 
formiranje jednog modernog sistema bezbednosti sa akcentom na borbi protiv 
terorizma.

- Naši političari moraju da budu dovoljno pametni da to

iskustvo naših specijalnih antiterorističkih jedinica pretvore u prednost ove 
zemlje. Kako smo i dalje granica između Istoka i Zapada, a time i granica 
nadirućem islamističkom terorizmu i uticajima ekstremizma, trebalo bi napraviti 
jednu veliku specijalizovanu direkciju, objediniti antiterorističke jedinice i 
pretvoriti ih u moćnu udarnu pesnicu i time postati vodeća sila na Balkanu u 
borbi protiv terorizma. To može postati kapital naše zemlje koji će joj podići 
ugled u svetu i omogućiti miran san našim građanima- kaže dr Simeunović.

Specijalizovane direkcije

Borba protiv terorizma je danas u Evropi podignuta na stepen najvažnijeg 
političkog zadatka, a naša zemlja bi morala to da sledi, kaže dr Simeunović. On 
ukazuje da se Izrael jedini uspešno suprotstavlja izazovu terorizma upravo zato 
što ima specijalizovane direkcije koje se neprekidno bave isključivo 
osujećivanjem terorističkih planova.

- Vreme borbe protiv terorizma koja bi bila vođena iz sedišta obaveštajnih 
službi, sada je prošlost. Više puta se jasno pokazalo da su obaveštajne službe, 
ako se same suprotstavljaju izazovu terorizma, nemoćne. Najžalosniji i 
najočitiji primeri toga su 11. septembar i potom niz drugih primera zaključno 
sa otmicom i masakrom dece u osnovnoj školi u Osetiji - kaže dr Simeunović.

Specijalizovane direkcije, kakve postoje u Izraelu, treba da budu neka vrsta 
mozga koji bi vodio pre svega preventivnu akciju. One imaju zadatak da saznaju 
za terorističke planove dok su još u fazi projekata i da ih sprečavaju.

Zemlje koje su krenule ovakvim putem, kaže naš sagovornik, ulažu najviše u 
novac kojim kupuju informacije, jer na suprotnoj strani uvek postoje ljudi koji 
su spremni da celu akciju izdaju ili pokvare - za novac.

U specijalizovanim direkcijama za borbu protiv terorizma radi stotine 
stručnjaka različitih profila, odličnih poznavalaca problematike terorizma, 
koji imaju znanje i sposobnost da munjevito naprave kontraplan za svaku 
varijantu i situaciju u kojoj treba osujetiti terorističku akciju. Reč je o 
vrlo specifičnoj analitici i planskoj kombinatorici, kaže dr Simeunović. To je 
taj mozak koji rukovodi udarnom pesnicom u borbi protiv terorizma.