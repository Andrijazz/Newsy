> Izvor: matf
> Datum: 
> Rubrika: info_hronika
> Naslov: Prilikom akcije hapšenja u Bileći teško povređen Neđo Samardžić
> Članak:


Trebinje - Pripadnici Snaga za stabilizaciju mira (SFOR) u Bileći su prilikom 
pokušaja hapšenja ranili Neđu Samardžića osumnjičenog da je počinio krivična 
dela. 
Samardžić, koji ima oko 40 godina, bio je pripadnik Vojske Republike Srpske 
(VRS) na području Srbinja (Foče), ali njegovo ime ne nalazi se na javnoj 
optužnici Haškog tribunala. 
Načelnik opštine Bileća Miladin Samardžić rekao je novinarima da su vojnici 
SFOR pucali na Neđu Samardžića u trenutku kada je on izašao iz zgrade i krenuo 
prema parkingu, dodajući da su pripadnici Sfor bili maskirani sa crnim 
"fantomkama" na glavama. 
Portparol SFOR Mark Houp potvrdio je da su vojnici SFOR ranili jedno lice 
"osumnjičeno za krivična dela", navodeći da je prilikom hapšenja "to lice 
otvorilo vatru na pripadnike specijalne jedinice SFOR, te da su oni u njega 
pucali u samoodbrani". Neđo Samardžić prebačen je sinoć helikopterom Sfora u 
bolnicu na Koševu. Samardžić je optužen za nekoliko krivičnih dela, uključujući 
i ratni zločin. Optužen je da je kao pripadnik Vojske Republike Srpske na 
području Foče tokom rata u BIH silovao zarobljene žene bošnjačke nacionalnosti 
i do sada je bio nedostupan istražnim organima.