> Izvor: matf
> Datum: 
> Rubrika: info_hronika
> Naslov: Prag - U ratu u Bosni i Hercegovini poginulo je između 100 i 150 hiljada 
> Članak:

stanovnika te zemlje, procena je Mirsada Tokača, predsednika sarajevskog 
Istraživačko-dokumentacionog centra, koji privodi kraju projekat "Gubici 
stanovništva od 1992. do 95. godine".
"Ja sam zaključno sa januarom imao 85.571 ime u bazi podataka. To je ono što je 
van svake sumnje u ovom času utvrđeno. Ono što mogu već sad sa velikom 
sigurnošću reći, to je da će taj broj biti nešto veći od 100.000, a manji od 
150.000", rekao je Tokač za Slobodnu Evropu.
Baza podataka ovog centra obuhvata samo stanovnike Bosne i Hercegovine, ali 
Tokač kaže da se kroz popis gotovo svakodnevno dolazi do podataka i o građanima 
iz susednih država, pre svega Srbije i Crne Gore i Hrvatske.
"Mnogi građani tih država su tu poginuli, mi te podatke imamo. Videćemo koliko 
će na kraju ovog istraživanja oni biti kompletni, ali i tu vrstu podataka ćemo 
isto tako obraditi", najavio je Tokač. FoNet