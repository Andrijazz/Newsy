> Izvor: matf
> Datum: 
> Rubrika: info_hronika
> Naslov: Nastavljeno suđenje za ubistvo Ivana Stambolića i pokušaj ubistva Vuka 
> Članak:

Draškovića 

Beograd - Pomoćnik načelnika bezbednosti Ratne mornarice Živko Terzić je, 
svedočeći na suđenju za atentat na lidera SPO Vuka Draškovića u Budvi, juče je 
pokazao na optuženog Nenada Ilića, kao osobu koja je dolazila u kasarnu u Tivtu 
kao predstavnik Državne bezbednosti Srbije. "Čini mi se da je to dečko u jakni, 
ali ne mogu sto posto da tvrdim pošto postoji vremenska distanca. Slična je 
kosa i stav kako stoji", rekao je Terzić nakon pitanja sudskog veća da li među 
optuženima, koji su ustali, prepoznaje osobu koja je dolazila u kasarnu. Terzić 
je rekao da mu je ta osoba predstavljena pod imenom Predrag Đorđević. 
Prema optužnici, Ilić je došao u kasarnu da bi za atentatore na Draškovića 
preuzeo vojno vozilo, uniforme i vojne knjižice. Prvooptuženi Milorad Ulemek 
izjašnjavajući se o optužnici u junu ove godine rekao je da je istina da su se 
tri pripadnika JSO nalazila u Budvi kada je pokušan atentat na Draškovića, ali 
sa ciljem da posle hapšenja preuzmu i prebace za Beograd biznismena i bivšeg 
funkcionera JUL Nenada Đorđevića. Ulemek je negirao da je u Budvi bio pripadnik 
JSO Nenad Ilić i ostali koji se nalaze na optužnici, naglasivši tada da će 
imena ljudi iz JSO dostaviti sudskom veću, ali da ne želi da ih javno iznosi 
jer oni sada rade u MUP Srbije. 
Svedok Terzić je na jučerašnjem glavnom pretresu opisujući događaje u junu 
2000. rekao da ga je 6. juna pozvao admiral Milan Zec. "Došao sam sa radnom 
beležnicom kod njega u kancelariju, u kojoj se nalazila osoba koja mi je 
predstavljena kao Predrag Đorđević iz DB Srbije. Zec mi je kazao da DB ima neki 
zadatak i da je potrebno da im se obezbedi sanitetsko vozilo, tri uniforme, tri 
vojne knjižice, putni nalozi i dozvola za putovanje", objasnio je Terzić. Dodao 
je i da je Zec zatražio da se tim osobama obezbedi prihvat u kasarni u Tivtu. 
"Meni je to bilo čudno, jer se nikada ranije pripadnicima DB nisu davala ovakva 
sredstva", dodao je svedok. Terzić je rekao da su vozila i ostala sredstva 
obezbeđena i da je u dva navrata Đorđević uzimao vozila i narednog dana vraćao. 
Svedok je istakao da ga je njegov pretpostavljeni Miladin Vujanović obavestio 
da je Đorđević došao u kasarnu sa još tri lica nešto posle ponoći između 15. i 
16. juna i da su 17. juna helikopterom odleteli za Srbiju. Prema optužnici, 
atentat na Draškovića je dogodio se 15. juna u 23.45 sati. 
Terzić je kazao i da ga je 2002. godine zvao general Aco Tomić i da mu je 
naredio da proveri sve podatke oko prevoza helikopterom, "jer ima indicija da 
su ta lica napravila neko krivično delo". Terzić je ipak dodao da lica kojima 
je vojska obezbedila unforme i prevoz nije u vreme atentata povezivao sa tim 
događajem. 
Suđenje se nastavlja danas. 
Beta