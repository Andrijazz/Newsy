> Izvor: matf
> Datum: 
> Rubrika: info_hronika
> Naslov: Administrativni odbor Skupštine Srbije
> Članak:


Beograd - Administrativni odbor Skupštine Srbije juče je jednoglasno odlučio da 
ne skida imunitet poslanicima za klevete i uvrede i odgodio raspravu o 
imunitetima povodom tužbi za teška krivična dela sve dok mu pravosudni organi 
ne dostave obaveštenja da li su se poslanici pozvali na imunitet. Jedino je 
skinut imunitet sudiji Trgovinskog suda iz Kragujevca Rajku Huštaru zbog 
kršenja zakona.
Odgovarajući pismom na zahtev Prvog opštinskog javnog tužilaštva u Beogradu da 
mu se dostave obaveštenja o načinu glasanja na sednicama Skupštine 2.juna i 23. 
jula, predsednik Odbora Boško Ristić je naveo da "nije bilo sednica u navedenim 
danima". Na optužbu da su predsednica i sekretar Skupštine Nataša Mićić i 
Anđelka Dimitrijević zloupotrebile položaj prilikom izbora guvernera NBS, 
Ristić je naveo da na sednici nije bilo prigovora na izbor guvernera NBS, da je 
utvrđen kvorum na osnovu elektronskog glasanja i da je izdat računarski izvod o 
glasanju. 
Povodom tužbe trojice bivših poslanika PDS na sopstveni račun za nesavestan 
rad, jer im ne vraća mandate po odluci Ustavnog suda, Ristić je saopštio da će 
o tome pripremiti izjašnjenje za narednu sednicu Odbora. Tom prilikom je rekao 
da je jedino Socijaldemokratija promenila svoje partijske akte po odluci 
Ustavnog suda, koja će biti prosleđena nadležnim organima. Za potez tri 
poslanika koja su svoje zahteve dostavila Ustavnom sudu, Ristić je rekao da 
predstavlja "sukob interesa između Ustavnog suda i Administrativnog 
odbora".         
Ovome je prethodila debata u kojoj je Žarko Obradović (SPS) rekao da je "priča 
o imunitetima politički, odnosno marketinški potez DOS u funkciji predsedničkih 
izbora", samim tim što je neke od zahteva da se Odbor izjasni o imunitetima, 
koji datiraju od prošle godine, "vreme učinilo deplasiranim", i da to 
"potvrđuje simbiozu pravosuđa i izvršne vlasti". Zoran Nikolić (SNS) naveo je 
primer Branislava Ivkovića koji je  "rekorder po bivšim i tekućim prijavama", a 
nije se pozvao na imunitet. Za pravosuđe je rekao da se "ogrešilo o zakon, ili  
barem demonstriralo veliko neznanje". Branko Pavlović (Inicijativa za normalnu 
Srbiju) je istakao da "spada u one koji su u istrazi izričito rekli da se neće 
pozvati na poslanički imunitet" i dodao da, "ako ima korupcije u pravosuđu, 
onda je ima u Okružnom sudu u Beogradu i to u Istražnom odeljenju".