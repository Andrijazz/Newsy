> Izvor: matf
> Datum: 
> Rubrika: info_hronika
> Naslov: U nastavku suđenja Nenadu Opačiću saslušana dva svedoka
> Članak:


BEOGRAD - U nastavku trećeg procesa koji se vodi protiv kontroverznog 
novosadskog biznismena Nenada Opačića (42) pred Specijalnim sudom, prema 
optužnici koja tereti njega i sedmoricu bliskih mu saradnika za trgovinu 
narkoticima na području Veternika, Futoga i Bačke Palanke, juče su saslušana 
dva svedoka tužilaštva.
Saša Petrović, amnestirani član suparničke grupe "firma", kojom je upravljao 
Miladin Suvajdžić, potvrdio je pred krivičnim većem sudije Dušana Vojnovića da 
je pokojni Dušan Spasojević kontrolisao rad obe novosadske ispostave "zemunskog 
klana", a da je Nenad Opačić od 1999. do marta 2003. godine bio šef "veterničke 
grupe" koja je prodavala heroin, kokain i ekstazi. Petrović je dodao da je 
Opačić, prema njegovim saznanjima, od Spasojevića kupovao po 20 kilograma 
heroina godišnje, a on sam mu je u tri navrata dostavljao isporuke od pet do 
osam kilograma.
Opisujući jednu od tih primopredaja, Petrović je istakao da su ga tom prilikom, 
na deonici puta Novi Sad - Veternik, pored Opačića sačekali i okrivljeni Dušan 
Zličić i još nekolicina nepoznatih momaka. Nakon ove izjave usledilo je 
suočenje Petrovića i Zličića, koji je unakrsnim ispitivanjem uspeo da zbuni 
Petrovića i navede ga na sumnju da li su se ikad upoznali, jer "on njega nikad 
u životu nije video, sem u novinama". Inače, prvooptuženi Nenad Opačić, koji je 
u međuvremenu zbog remećenja reda udaljen iz sudnice do završetka dokaznog 
postupka, još je na početku ovog procesa "predvideo" da će, pored Miladina 
Suvajdžića, i Petrović dobiti status svedoka saradnika, "kao proizvod Dušana 
Mihajlovića i drugih nabeđenih političara".
Svedok Radoslav Podbarac, takođe okrivljeni pripadnik "firme", spomenuo je u 
vrlo pogrdnom kontekstu svog dojučerašnjeg šefa Đuru Mutavog, nazvavši ga 
"bolesnim padavičarem, koji se, sudeći po zenicama, i sam drogirao". On je 
ponovio svoj iskaz iz istrage rekavši da nema saznanja da su Opačić i ostali 
"veterničani" imali posla sa drogom, već da je ta priča "Đurina osvetoljubiva 
izmišljotina, jer je mrzeo Opačića iz dna duše". Suđenje se nastavlja danas 
saslušanjem još dvojice "firmaša" Aleksandra Gligorijevića i Mladena 
Despotovskog.