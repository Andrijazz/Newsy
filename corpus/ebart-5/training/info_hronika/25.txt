> Izvor: matf
> Datum: 
> Rubrika: info_hronika
> Naslov: RODBINA ŽRTVE IZ KRUŠEVCA OGORČENA ZBOG SMANJENJA KAZNE UBICI 
> Članak:


Nenad Vasović provešće u zatvoru devet godina umesto 15. Zbog navodnog duga od 
600 maraka, na smrt izbo Dalibora Paunovića, a njegovoj devojci Mariji 
Marjanović, koju umalo nije preklao, gurao prste u ranu na grlu

KRUŠEVAC - Nenad Vasović (24), ubica Dalibora Paunovića (23), optužen i za 
pokušaj ubistva Marije Marjanović (24), Daliborove devojke, umesto 15 godina, 
iza rešetaka će provesti devet godina. Veće Okružnog suda, kojim je 
predsedavala sudija Jelica Miljković, preinačilo je prvobitnu presudu, a 
zamenik okružnog javnog tužioca LJubinka Mišić uložila je žalbu.
Zločin se dogodio 18. avgusta 1999. godine, oko 21 čas, u kruševačkom naselju 
Ujedinjene nacije. Žrtva i ubica su se od detinjstva poznavali. Te večeri Nenad 
je pozvao Dalibora u svoju kasapnicu, koja već dva meseca nije radila, kako bi 
mu, navodno, vratio dug od 600 maraka. Sa devojkom Marijom Marjanović, Dalibor 
se kolima uputio ka dogovorenom mestu. Na ulici ih je sačekao Nenad i rekao 
Mariji da ostane u autu, a da će on i Dalibor, "kao muškarci", da reše problem.
Ubrzo je Marija čula neobične zvuke iz kasapnice. Pojurila je unutra i tamo 
zatekla užas: krv po kasapnici, a Dalibor, oslonjen o rashladnu vitrinu, jedva 
je davao znake života. Pokušala je da otme nož iz krvavih Nenadovih ruku, a 
ovaj je krenuo ka njoj. Jedva je uspela da pobegne, samo u donjem vešu, jer joj 
je dojučerašnji drug njenog momka, u nameri da je zadrži u kasapnici, strgao 
odeću. Za Marijom je krenuo i Nenad, ne ispuštajući nož.
Više puta mu se otimala i zadobila više povreda, a jedva je izbegla da bude 
preklana. Kasapin je čak zavlačio prste u ranu na grlu devojke, da vidi da li 
je i nju dokrajčio. Pojava žene iz dvorišta, pred kojom se odvijao film strave 
i užasa, zaustavila je ruku zločinca, a Marijin život je jedva spasen, sa devet 
boca krvi. Nakon toga, Nenad je seo u Daliborova kola. Ključevi od auta su bili 
pored njegove žrtve u kasapnici, pa se on vratio po njih, a potom krenuo u 
vožnju ulicama grada. Putovanje je završio u selu Vitanovac, u kući svog ujaka, 
koji je kasnije obavestio policiju. Ubica je, inače, bio uživalac narkotika, pa 
se sumnjalo da dug i potiče iz mračnih poslova.
Sudski veštaci ocenili su da je Nenad u vreme zločina bio bitno smanjene 
uračunljivosti.
Roditelji pokojnog Dalibora su ogorčeni smanjenjem kazne Vasoviću. Smatraju da 
je vešto osmišljena odbrana o bitno smanjenoj uračunljivosti, kako ne bi 
završio u duševnoj bolnici.