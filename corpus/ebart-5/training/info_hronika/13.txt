> Izvor: matf
> Datum: 
> Rubrika: info_hronika
> Naslov: IZ ODBORA ZA OSLOBAĐANJE IVANA STAMBOLIĆA 
> Članak:


Javne optužbe i svedoci dovoljni da se odlučno pokrene umrtvljeni mehanizam 
istrage - poručuju iz Odbora 

Odbor za oslobađanje Ivana Stambolića zatražio je juče od policije, tužilaštva 
i Vlade Srbije da hitno ispitaju navode u vezi sa nestankom nekadašnjeg 
predsednika Predsedništva Srbije, koje su nedavno izneli Ljubiša Buha i još 
neke osobe koje tvrde da znaju detalje o tom događaju. 

"Jasne optužbe i izražena spremnost Ljubiše Buhe, Ratomira Živkovića 'Fiškala' 
i drugih da svedoče o onome što znaju više su nego dovoljne da se odlučno 
pokrene umrtvljeni mehanizam istrage. Ne bi se smelo dogoditi da to bude još 
jedna u nizu senzacija koje zapljusnu javnost i brzo budu gurnute u stranu 
novim aferama i slučajevima", navodi se u saopštenju Odbora za oslobađanje 
Ivana Stambolića. 

Ljubiša Buha Čume je nedavno optužio jedan broj ljudi da su po nalogu Slobodana 
Miloševića oteli i ubili Ivana Stambolića, navodeći i da je Stambolićevo telo 
zakopano na Avali. 

"Odbor pozdravlja spremnost vlasti da iskoriste ovu jedinstvenu priliku i 
otkriju ne samo počinioce, već pre svega nalogodavce ovog gnusnog dela, koje 
tako uverljivo svedoči o zločinačkoj prirodi prethodnog režima. Niko nije tako 
dugo ubijan kao Ivan Stambolić i njegova porodica", navodi se u saopštenju 
Odbora. 

Zatraženo je od javnog tužioca, policije i Vlade da, kako se navodi, "čine ono 
što im zakon nalaže - da postupaju hitno i odlučno, da pozovu na saslušanje 
ljude koji su javno optuženi, da provere navode o tome gde je telo Ivana 
Stambolića zakopano". 

"Razumemo da se u interesu istrage ne mogu saopštavati detalji, ali nema 
nikakvog razloga da se javnost promptno ne obaveštava o tome šta je preduzeto. 
To je jedini način da se javnost uveri da izjave o punoj spremnosti da se stvar 
brzo i do kraja raščisti neće ostati obećanja trenutka. Saglasni smo sa 
konstatacijom ministra (Dušana) Mihajlovića da je ovo 'jedinstven ispit vlasti 
i policije'. Držimo vas za reč i stalno ćemo vas na to podsećati", navodi se u 
saopštenju. 

(Beta)