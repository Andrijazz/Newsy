> Izvor: matf
> Datum: 
> Rubrika: info_hronika
> Naslov: NOVI SAD - Tanja Grubišić-Josić (29) i Miroslav Gavarić (29) iz Novog Sada 
> Članak:

uhapšeni su zbog lažnog prijavljivanja i pronevere novca, saopštila je policija.
U saopštenju se navodi da je suprug Tanje Grubišić-Josić u noći između 23. i 
24. novembra, pošto se ona do kasnih noćnih sati nije vratila sa posla, otišao 
do prodavnice u kojoj je zaposlena i kroz izlog je ugledao vezanu selotejpom za 
metalni nosač. Provalio je ulazna vrata i oslobodio suprugu, a zatim pozvao 
policiju. Tanja Grubišić-Josić policajcima je ispričala da su nešto ranije iste 
večeri dvojica nepoznatih muškaraca upala u prodavnicu, vezali je i odneli oko 
milion dinara i kompjuter. Policija je, međutim, saopštila da je 
kriminalističkom obradom utvrđeno da su ona i Gavarić od februara do novembra 
ove godine više puta uzimali novac od pazara i napravili manjak od 2,5 miliona 
dinara. Pošto nisu imali načina kako da vrate novac, odlučili su da fingiraju 
razbojništvo, dodaje se u saopštenju, tako što je Gavarić najpre vezao 
Josićevu, razbacao stvari po prodavnici i odneo kompjuter, kako se ne bi 
utvrdila tačna šteta. Kompjuter je, kako se navodi, bacio 400 metara dalje od 
prodavnice, u grmlje uz prugu. (Beta)