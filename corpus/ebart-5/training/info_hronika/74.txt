> Izvor: matf
> Datum: 
> Rubrika: info_hronika
> Naslov: Ko su falsifikatori obrazaca za liste želja učenika
> Članak:


Beograd - Ministarstvo unutrašnjih poslova Srbije još nema podataka o tome koje 
odgovoran za pojavu falsifikovanih obrazaca za upis želja učenika, saznaje 
Danas u informativnoj službi MUP. Ministarstvo prosvete podnelo je pre nekoliko 
dana krivične prijave protiv nepoznatih lica koja su faslifikovala ove obrazce, 
a ko je odgovoran utvrdiće istraga, kaže predsednik Republičke upisne komisije 
Refik Šećibović.
Prosvetne vlasti više puta su pre početak junskog upisa isticali da će se 
priznavati samo obrasci koje je štampao "Prosvetni pregled" i koji koštaju 
deset dinara, ali je nečija želja za brzom zaradom prevarila učenike i 
roditelje, jer su se falsifikovani formulari prodavali čak šest puta skuplje. 
Prevara je otkrivena tek pošto su đaci predali liste želja i kada je počela 
obrada podataka, jer optički čitač nije mogao da prepozna i unese podatke u 
centralni komjuter. Najviše falsifikovanih obrazaca otkriveno je u Beogradu, 
ali nije poznato koliko ih je bilo u celoj Srbiji, jer su podaci unošeni ručno. 
Interesantno je da se pojavilo više vrsta falsifikata, od koji su neki veoma 
dobro urađeni. U poređenju sa originalnim, lažni obrasci su bili različite 
boje, nekima su nedostajali sigurnosni kvadrati, tako da postoji sumnja da je u 
u ovaj "posao" uključeno više štamparija. Zasad se samo pretpostavlja i da su u 
prevaru uključeni direktori osnovnih škola, koji obrasce nisu nabavljali od 
"Prosvetnog pregleda", već od privatnih lica i tako uštedeli novac. Inače, u 
"Prosvetnom pregledu" kažu da su orginalne obrasce škole mogle da naruče ili da 
ih neko lično preuzme. 
Refik Šećibović tvrdi da učenici ne snose nikakvu krivicu i da nisu oštećeni, 
jer pojava lažnih formulara nije mogla da utiče na manipulaciju sa šiframa, 
niti na rangiranje kandidata.