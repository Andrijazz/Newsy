> Izvor: matf
> Datum: 
> Rubrika: info_hronika
> Naslov: Reakcije posle ubistva zaštićenog svedoka na suđenju za ubistvo Zorana Đinđića 
> Članak:

i bivšeg pripadnika zemunskog klana

Po beogradskom podzemlju spekuliše se da postoje tri scenarija zbog čega je Vuk 
ubijen. Pović je verovatno ranjen prilikom otmice Vukojevića, pa izbačen kod 
Urgentnog centra da bi lekari pokušali da mu spasu život

BEOGRAD - Beogradskim podzemljem kruže tri scenarija ko su mogući nalogodavci 
ubistva zaštićenog svedoka Zorana Vukojevića Vuka. Prema prvom scenariju, 
nalogodavac ubistva je Sreten Jocić, poznat kao Joca Amsterdam, nedavno pušten 
iz pritvora da se brani sa slobode. Prema toj teoriji, Jocić je krenuo u akciju 
čiji je krajnji cilj prvooptuženi za ubistvo premijera Zorana Đinđića Milorad 
Ulemek Legija. Kako tvrde naši izvori, Jocić je krenuo u uklanjanje svedoka ne 
bi li Legija bio oslobođen i izašao iz zatvora. Ovaj "danajski dar" slobode za 
Legiju bi značio i suočavanje sa smrću, pošto prema ovom scenariju, posle 
izlaska iz zatvora, Ulemeka čeka atentat. Kao razlog ovakvog plana u 
beogradskom podzemlju se pominje osveta zbog preuzimanja bugarskog kanala za 
šverc droge, koji je "zemunci" preoteli Jociću kada je ovaj uhapšen u Sofiji.
Prema drugoj teoriji koja kruži beogradskim podzemljem, za smrt Zorana 
Vukojevića odgovorni su odmetnuti pripadnici bezbednosnih službi, bliski 
nekadašnjem zemunskom klanu i povezani sa zločinima za koje se ova kriminalna 
grupa tereti. Prema toj teoriji, nekadašnji bezbednjaci su rešili da uklone 
svedoke saradnike jer postoji opasnost da promene iskaz tako što će i njih 
optužiti. Zbog toga se svedoci saradnici nalaze na udare po davanju iskaza jer 
će svojim svedočenjem spakovati Legiju i društvo na robiju, a po starom 
mafijaškom principu da "mrtva usta ne govore", neće moći da iza rešetaka 
pošalju još nekog. Treći scenario o kome se spekuliše među ljudima sa one 
strane zakona je da svedoke saradnike stiže osveta saboraca nekadašnjeg vrha 
Jedinice za specijalne operacije. Prema tom scenariju, bivše "crvene beretke" 
žele da u krvi naplate dugove onima koji su njihovog komandanta i njegove 
bliske saradnike poslali na optuženičku klupu, a možda i na doživotnu robiju.
Ubistvo Zorana Vukojevića Vuka, svedoka saradnika u procesu pripadnicima 
zemunskog klana i smrt Zorana Povića Pove, jednog od "zemunaca" koji se nalazio 
u bekstvu od 2003. godine, i ubistvo premijera Đinđića neposredno su povezana, 
izjavio je na konferenciji za novinare načelnik Uprave Kriminalističke policije 
MUP-a Srbije Milorad Veljović. Vukojevićevo telo pronađeno je nedaleko od pumpe 
"Zmaj" na autoputu Beograd - Novi Sad, poluugljenisano, bez odeće, s lisicama 
na rukama. Pović je pronađen na trotoaru u Višegradsoj ulici, na samo pedesetak 
metara od Urgentnog centra. Prema nekim informacijama, u Povićevim džepovima 
pronađene su Vukojevićeva lična karta i vozačka dozvola. Da li je načelnik 
Veljković mislio na to kada je rekao da su dve smrti neposredno povezane nije 
poznato. Da bi sve zloslutno podsetilo na neka prošla vremena, ubice su spalile 
i "audi A6", kao što su činili odredi smrti zemunskog klana posle svake 
likvidacije.
Povićevo telo pronađeno je oko 3.15 časova u subotu, dok je spaljeni leš 
Vukojevića otkriven u šipražju oko 15.15 časova. Mnogi su zbog toga prerano 
zaključili da je prvo usmrćen Pović, a da je onda stradao svedok saradnik, ali 
se najverovatnije sve odigralo drugačije. Iako se spekuliše da je Pović 
likvidiran, pa izbačen iz kola u pokretu, pre će biti da se upravo on nalazi u 
ekipi napadača koji su uspeli da otmu Vukojevića. Najverovatnije je Pović tom 
prilikom i ranjen jer je on preminuo od rane u donjem delu grudnog koša, a zrno 
mu je raznelo slezinu, došlo je do unutrašnjeg krvarenja i on je najverovatnije 
i preminuo usled gubitka krvi. To što je Povićevo telo pronađeno u blizini 
Urgentnog centra može da znači da su njegovi pajtaši pokušali da ga spasu time 
što će ga istovariti iz kola baš u blizini zdravstvenog centra čiji su radnici 
osposobljeni da brzo i efikasno zbrinu ranjenike. Ako se uzme u obzir to da je 
Višegradska prilično prometna ulica, da je u blizini i sedište MUP-a Srbije, 
policijska stanica Savski venac, brojne ambasade i bolnice, postojala je velika 
verovatnoća da smrtno ranjenog Povića neko brzo pronađe i da mu lekari spasu 
život. Prema tragovima na mestu gde je pronađeno telo, moguće je ustanoviti da 
li je Pova bio živ u trenutku kada je izbačen na ulicu. Da je u pitanju 
likvidacija, Pović bi bio ustreljen u glavu, a ne u stomak, što ostavlja šansu 
da preživi, makar toliko da kaže ko je pucao u njega.
"Audi A6" koji je spaljen u blizini hale "Limes", gde je izvršen prvi atentata 
na pokojnog premijera Đinđića, verovatno je poslužio napadačima da otmu 
Vukojevića, ali i da dovezu Povića do Urgentnog centra. Iako se smatra da je 
spaljivanje automobila za beg kod sportske hale simbolična poruka vlastima i 
policiji, pre će biti da je to mesto izabrano zbog blizine autoputa jer je 
moguće da se odatle na autoput izađe za minut, a pri tome prelazak iz jednih u 
druga kola i podmetanje požara može proći potpuno neprimećeno, a vatrogasci 
mogu samo da ugase požar kada plamen već uništi sve materijalne tragove. 
Lokacije sva tri mesta: Višegradska, pumpa "Zmaj" i "Limes", osim činjenice da 
su se dva ubijena čoveka lično poznavala, povezuje blizina autoputa.
Poviću se na teret stavlja, između ostalog, i to da je uništio oružje iz kojeg 
su ubijeni Sredoje i Zoran Šljukić, a jedini ko je mogao da pruži te 
informacije policiji i sudu bio je pokojni Vukojević, koji je kao šef 
obezbeđenja šefova zemunskog klana raspolagao tim informacijama, tako da je 
imao ličnih motiva da likvidira Vukojevića. Nije tačno poznato ni kada je 
svedok saradnik tačno nestao. Na koji način su otmičari došli do njega, da li 
ga je prevario neko od prijatelja i sa kim je obavio poslednji telefonski 
razgovor treba da utvrdi istraga, koja je u toku. Ekipa Glasa