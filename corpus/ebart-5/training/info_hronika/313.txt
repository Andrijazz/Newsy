> Izvor: matf
> Datum: 
> Rubrika: info_hronika
> Naslov: Protest Albanaca protiv Tribunala u Hagu u Prištini završen juče bez incidenata
> Članak:


Priština - Između 10 i 20 hiljada Albanaca okupilo se juče u Prištini, 
optuživši Haški tribunal da je protiv trojice bivših pripadnika Oslobodilačke 
vojske Kosova (OVK) pokrenuo politički proces. 
Tri udruženja veterana OVK organizovala su jednočasovni protest pod motom: "Svi 
u odbrani vrednosti rata OVK", u nastojanju da podrže Fatmira Ljimaja, Haradina 
Baljaja i Isaka Musliua, kojima se sudi u Haškom tribunalu, pod optužbom da su 
počinili ratne zločine tokom rata na Kosovu 1998 godine. 
Na skupu, ispred Filološkog fakulteta u Prištini, okupljeni su poručili da neće 
dozvoliti izjednačavanje "slobodarske borbe" OVK sa "zločinima" srpskog režima 
na Kosovu. 
- Nećemo dozvoliti da tužilaštvo u Hagu koje pokušava da preko raznih 
mahinacija i potcenjivanjem, vodi politička suđenja, da baca ljagu na našu 
borbu za slobodu, koju smo platili krvlju mnogih palih boraca i albanskih 
civila - rekao je predstavnik jednog od udruženja veterana OVK  Šerif Krasnići. 
- Najmanje se slažemo da se proglasi krivim Fatmir Ljimaj sa svojim saborcima, 
kako bi se izjednačile kriminalne borbe Srbije sa slobodarskom borbom na Kosovu 
- dodao je Krasnići.
Beta