> Izvor: matf
> Datum: 
> Rubrika: info_hronika
> Naslov: Ministar Dragan Domazet o polemici povodom imenovanja novog v.d. direktora 
> Članak:

Instituta za nuklearne nauke Vinča

Beograd - Povodom teksta prof. dr Vladimira Ajdačića, objavljenog u jučerašnjem 
broju lista Danas, u kome, između ostalog, piše da je republički ministar za 
nauku Dragan Domazet, pri izboru novog v. d. direktora Instituta za nuklearne 
nauke "Vinča", grubo prekršio Statut ovog Instituta primoravši pretnjama 
članove Upravnog odbora da glasaju za kandidata koji nikada nije radio u ovom 
Institutu, ministar Domazet kaže za Danas da mnoge od iznetih primedbi uopšte 
nisu tačne.      
- Izborom prof. dr Dragoslava Petronijevića za v. d. direktora Instituta 
"Vinča" nije prekršen nijedan zakon, već samo Statut ovog Instituta u kome piše 
da direktor ne može biti niko ko nije zaposlen u Institutu, a upravo ova 
odredba  nije u skladu sa važećim zakonom. Svuda u Srbiji propisano je da se 
direktori biraju javnim konkursom na koji može da se prijavi svaki 
zainteresovani građanin, što samo još jednom potvrđuje da je sadašnji Statut 
Instituta protivzakonit - objašnjava Domazet. 
On tvrdi da jedna grupa naučnika u ovom Institutu i dalje želi da "Vinča" bude 
zatvorena ustanova, kao što je to bio slučaj u poslednjih 40 godina, i da im 
upravo zbog toga smeta što je prof. Dragoslav Petronijević sa Univerziteta u 
Novom Sadu izabran za v. d. direktora ovog Instituta. 
Komentarišući iznete optužbe, da je članovima UO pretio kako će ih 
Ministarstvo, ukoliko ne budu glasali za Petronijevića, staviti na crnu listu, 
izbaciti iz svojih radnih tela, kao i da će poslati finansijsku policiju u 
Institut, ministar Domazet kaže da u tome ima elemenata koji su tačni, ali i 
onih koji nisu. 
- Nije istina da sam rekao da će svi zaposleni u "Vinči" doći na neki crnu 
listu Ministarstva. To se odnosilo samo na sedam članova Upravnog odbora, a 
naročito na četiri člana  UO koje je imenovala Vlada Srbije. Stavljanje na crnu 
listu značilo je da predstavnici Vlade koji ne budu sledili instrukcije 
Ministarstva više neće moći da predstavljaju Vladu u organima Instituta i da će 
na prvoj sledećoj sednici Vlade biti smenjeni. Što se tiče finansijske policije 
ona neće posetiti Institut, jer je sada na njegovo čelo došao direktor koji će 
sam ispitati sve što se u proteklom periodu tamo dešavalo i izveštaj o tome će 
dostaviti meni - tvrdi ministar Domazet. 
- Došlo je vreme da svi polože račune. Većina zaposlenih nema ništa protiv 
promena, ali ih se ipak plaše. Međutim, na drugoj strani je grupa razmaženih 
naučnika koji žele da reorganizaciju Instituta ispolitiziraju i da oko svega 
naprave galamu. Mi se nećemo obazirati na ovu bučnu manjinu i Institut "Vinča" 
će svakako biti transformisan. Od Instituta koji je dosad funkcionisao kao 
jedna celina i jedno pravno lice, planiramo da napravimo četiri posebna 
instituta, od kojih će svaki imati svoj Statut, svoj žiro račun i svog 
direktora. Petronijević je izabran samo na šest meseci sa zadatkom da pripremi 
i realizuje ovu reorganizaciju. Želeli smo da na funkciju dođe osoba sa strane, 
jer kada jednu organizaciju pretvarate u četiri nove javljaju se problemi oko 
deobnog bilansa, odnosno treba odlučiti šta kome od opreme i prostorija 
pripada. Upravo zbog toga bila nam je potrebna jedna neutralna osoba, koja neće 
biti pristrasna kod predstojeće podele - objašnjava Domazet. 