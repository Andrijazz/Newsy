> Izvor: matf
> Datum: 
> Rubrika: info_hronika
> Naslov: u dve reči
> Članak:


Beograd - Poslanik  Liste za Sandžak u republičkom parlamentu Bajram Omeragić, 
juče je ponovio da je stav ove koalicije da je zajednička država 
najracionalnija za građane i Srbije i Crne Gore, uprkos svim poteškoćama koje 
postoje u njenom funkcionisanju. On je juče na konferenciji za novinare 
naglasio da političari nemaju pravo da se prema Ustavnoj povelji odnose kao 
prema "švedskom stolu", odnosno da primenjuju one njene odredbe koje im 
odgovaraju, a da, pozivajući se na političke razloge, ne primenjuju one koje im 
ne odgovaraju. "Političari mogu da se dogovaraju oko promene ustava ili nekog 
pravnog akta, ali ne mogu da se dogovaraju da ne poštuju Ustav", istakao je 
Omeragić, dodajući kako se nada da "Vlada Crne Gore neće u Srbiji naći partnera 
za dogovorno kršenje Ustavne povelje". Podsećajući da u Crnoj Gori postoje dva 
novoformirana pokreta, za suverenu Crnu Goru i za zajedničku državu, Omeragić 
je naglasio da  Lista za Sandžak nije uključena ni u jedan, "iako smo dobili 
pozive i od jednog i od drugog".