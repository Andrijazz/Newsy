> Izvor: matf
> Datum: 
> Rubrika: info_hronika
> Naslov: Okončano svedočenje i ispitivanje Ratka Markovića na suđenju bivšem predsedniku 
> Članak:

Srbije i SRJ
 
Hag - Svedok odbrane Ratko Marković negirao je juče, na suđenju Slobodanu 
Miloševiću pred Haškim tribunalom, da je delegacija Srbije na pregovorima u 
Rambujeu 1999. prvo prihvatila međunarodno vojno prisustvo na Kosovu, a zatim 
ga po Miloševićevom uputstvu odbila. 
Na kraju unakrsnog ispitivanja, tužilac Džefri Najs tvrdio je da je delegacija 
Srbije, koju je predvodio Marković, od početka skupa u Rambujeu znala da će 
sporazum na Kosovu sprovoditi međunarodne vojne snage, jer je to bilo navedeno 
u nepromenljivim načelima Kontakt-grupe za pregovore. 
Odgovarajući da to "uopšte nije tačno", Marković je ostao pri iskazu da tokom 
konferencije "nije bilo ni reči o vojnom prisustvu" i da je delegacija Srbije 
"o tome obaveštena poslednje večeri". 
Najs je potom svedoku citirao njegovo pismo upućeno međunarodnim posrednicima 
poslednjeg dana pregovora, 23. februara 1999, da su se Srbija i SRJ "složile da 
razmotre međunarodno prisustvo za primenu sporazuma". Marković je odgovorio da 
pod "međunarodnim prisustvom" nije nužno podrazumevao vojne snage, kao i da je 
delegacija bila spremna da prihvati međunarodno prisustvo na Kosovu, ali ne i u 
celoj Srbiji, kako je, po njemu, bilo predviđeno nacrtom sporazuma. 
- Vi ste znali i pristali na međunarodno vojno prisustvo sve dok vas optuženi 
Milošević nije zaustavio, između prvih pregovora u Rambujeu i nastavka u Parizu 
-  sugerisao je tužilac Najs, pozivajući se na ranije svedočenje tadašnjeg 
međunarodnog posrednika Volfganga Petriča. 
- Ne, uopšte nije tako. Skupština Srbije je, uoči početka pregovora, 4. 
februara 1999. zaključila da 'ne prihvatamo prisustvo stranih vojnih trupa pod 
bilo kakvim izgovorom sprovođenja sporazuma - rekao je Marković. 
On je potvrdio da se po povratku iz Rambujea 23. februara sreo sa Miloševićem, 
ali je opovrgao da mu je optuženi tada naložio da promeni stav na nastavku 
pregovora u Parizu. 
U nastavku unakrsnog ispitivanja Ratka Markovića Najs je tvrdio da je Marković 
1997. Ustav Srbije tumačio tako da Miloševiću omogući ostanak na vlasti, što je 
svedok negirao. Najs je citirao tadašnje Markovićeve reči da Milošević ima 
pravo da se treći put kandiduje za predsednika Srbije - uprkos tome što Ustav 
predviđa najviše dva mandata - zato što prvi predsednički mandat od 1990. nije 
iskoristio do kraja. Beta