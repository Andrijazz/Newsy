> Izvor: matf
> Datum: 
> Rubrika: info_hronika
> Naslov: POVODOM NESREĆE NA IBARSKOJ MAGISTRALI
> Članak:


Proglašavanje krivca pre istrage pravni je diletantizam i povod za sumnju

KRALjEVO - Zoran Pantić (46) iz Adrana kod Kraljeva nastradao je 9. decembra 
ove godine u večernjim satima na Ibarskoj magistrali, kod sela Miločaja 
udaljenog desetak kilometara od Kraljeva. Na njega je naleteo "audi" 
registracije BG 682-930, odnosno prvo od tri vozila koja su bila u pratnji 
Rasima Ljajića, saveznog ministra za nacionalna i manjinska prava.
Od siline udara nesrećni Pantić je odbačen nekoliko metara dalje, ostao je bez 
cipela a spali su mu i pojedini delovi odeće. Zbog brojnih preloma odmah je 
izdahnuo. To znamo, budući da smo neposredno posle udesa stigli na lice mesta. 
No, ništa o tome ne piše u policijskom saopštenju izdatom posle nešto više od 
sat vremena od momenta kad se nesreća dogodila. Tu, međutim, pored šturih 
podataka o udesu piše i "da je Pantić nastradao dok je neoprezno prelazio put". 
Ta, neuobičajena tvrdnja, koja čak nema ni ogradu u smislu "sumnja se" ne samo 
da je je pravno pogrešna već i u javnosti još više podstiče sumnju.
Najpre se nameće pitanje zašto samo u ovom slučaju policija, pre okončane 
istrage, ukazuje na krivca udesa. Uz to i pitanje zašto se ovo saopštenje od 
ostalih razlikuje i po tome što nema imena vozača vozila koje je učestvovalo u 
udesu. Čak je na insistiranje novinara u kraljevačkom SUP-u kratko rečeno da je 
saopšteno, šta se saopštiti moglo.
Ostali smo uskraćeni za objašnjenje zašto bi vozač službenog vozila, za razliku 
od drugih vozača, bio zaštićen od javnosti. To, pogotovo što se već
"zna da je nastradali pešak kriv.
Tako, bez obzira na svu "šminku" pomenutog policijskog saopštenja nismo našli 
sagovornika, pogotovo iz sela u okolini magistrale gde se udes dogodio, koji ne 
izražava sumnju u to da su vozila iz ministarske pratnje na tom delu puta 
poštovala ograničenje brzine od šezdeset kilometara na sat. Uz to, većina od 
ljudi koji žive u blizini mesta udesa, istaču svoju zapitanost zašto policija i 
brzinu kolone, bar u smislu sumnje, ne pominje.
Pojedinci čak sami vrše "uviđaj" objašnjavajući nam da je reč je o naseljenom 
mestu, da se nesreća zbila kod autobuske stanice ka kojoj se od suprotne, leve 
ivice puta kretao "neoprezni" Pantić. Dakle, tvrde da je bio vidljiv na 
kilometar, naročito ako su vozila poštovala ograničenje brzine.
Sigurno su preterane priče meštana kako se, navodno, kolona kretala oko 150 
kilometara na sat, ali ovde se zna, i to često stanovnici sela pokraj 
magistrale posmatraju kako žure kolone vozila pod službenim svetlima i dodaju, 
''da ti se kosa na glavi diže". Pitanje, koje za sebe obavezno postavljaju 
"kuda tako ministri žure" im je i svojevrsni komentar...
Sada je, eto, i pomenuto saopštenje, u najmanju ruku "trapavo" sročeno, postalo 
predmet zapitanosti za policijsku žurbu u otkrivanju krivca udesa. Stoga će, 
bez sumnje, ovdašnja javnost sa posebnom pažnjom pratiti rezultate uviđaja, 
mišljenje veštaka, obducenta i, naravno, saopštenje istražnog sudije.