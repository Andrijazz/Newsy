> Izvor: matf
> Datum: 
> Rubrika: info_hronika
> Naslov: NOVI SAD - Beživotno telo Suzane Nemet (74) pronađeno je juče u suterenu vile u 
> Članak:

novosadskoj Ulici Pavla Simića 8, u kojem je starica već godinama živela sama. 
Telo, koje je već bilo u fazi raspadanja, pronašla je žena koja povremeno 
dolazi da sprema vilu, koja je odmah pozvala policiju i istražne organe. Kako 
je potvrdila Nada Kolarski, dežurni istražni sudija, stan u suterenu vile je 
bio u velikom neredu, zbog čega nije bilo moguće odmah utvrditi da li je 
starica žrtva razbojništva, ili je, pak, reč o prirodnoj smrti. Leš je zato 
prebačen u Zavod za sudsku medicinu, gde će biti obavljena obdukcija, posle 
koje će biti poznato kako je Nemetova okončala život. Komšije koje su je 
poznavale, ne isključuju ni mogućnost samoubistva, pošto je, navodno, već 
nekoliko puta dizala ruku na sebe. Vila u kojoj je pronađen leš se nalazi u 
delu Novog Sada svojevremeno je pripadala Branislavu Lainoviću Dugom, a sada 
je, kako saznajemo, u vlasništvu jednog lekara sa Instituta u Sremskoj 
Kamenici, koji ne živi u njoj. U kući je stalno živela samo Nemetova, kao 
udovica bez dece, koja je imala pravo na tzv. doživotno uživanje.