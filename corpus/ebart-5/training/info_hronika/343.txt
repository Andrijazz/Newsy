> Izvor: matf
> Datum: 
> Rubrika: info_hronika
> Naslov: Negotin - Nakon dva meseca, od kada je registrovana svinjska kuga u selu Bukovč
> Članak:

u  u neposrednoj blizini Negotina, novi slučaj ove bolesti registrovan je u 
Kobišnici, selu koje se graniči sa njim. Prema informacijama koje je saopštio 
dr Blagoje Stojanović, direktor negotinske Veterinarske stanice, bolest je 
registrovana u jednom porodičnom domaćinstvu, gde je obolelo šest svinja.
- Stručnjaci Veterinarskog instituta u Zaječaru, uz našu asistenciju, obavili 
su obdukciju jedne uginule svinje, dijagnosticirana je svinjska kuga i to je 
potvrđeno na Institutu za zarazne bolesti Veterinarskog fakulteta u Beogradu - 
kaže dr Stojanović.
Nakon potvrđenog nalaza, Veterinarska stanica Negotin dobila je rešenje 
Ministastva poljoprivrede, vodoprivrede i šumarstva kojim se atar Kobišnice 
proglašava zaraženim, a sela Mokranje, Bukovče i grad Negotin, za područje 
ugroženo svinjskom kugom.
Radnici Veterinarske stanice Negotin već su preduzeli sve neophodne mere koje 
su predviđene da bi se sprečila eventualna epidemija. To podrazumeva da će se 
izvršiti i vanredna vakcinacija, najpre u samoj Kobišnici, a kasnije i na 
područjima koja su proglašena za ugrožena. U narednih šest nedelja zabranjena 
je prodaja svinja na negotinskoj stočnoj pijaci.
Prema mišljenju direktora negotinske Veterinarske stanice, drugi registrovani 
slučaj svinjske kuge samo je posledica neredovnog vakcinisanja svinja i pored 
stalnih apela da se to redovno čini u jesen i proleće. O izuzetno slabom 
odzivu  vlasnika svinja da ih redovno vakcinišu govori i podatak ovdašnje 
Veterinarske stanice prema kojem se od oko dvadeset hiljada, koliko se 
procenjuje da ima svinja na teritoriji opštine Negotin, vakciniše, najviše 
petnaest odsto.