> Izvor: matf
> Datum: 
> Rubrika: info_hronika
> Naslov: Crnogorska politička scena 
> Članak:


Podgorica - Liberalni savez Crne Gore, sinonim borbe za crnogorsku samostalnost 
i antiratnog pokreta, više ne postoji. Odluka o prestanku političkog djelovanja 
te parlamentarne opozicione partije, osnovane 26. januara 1990, donesena je u 
četvrtak veče, na vanrednoj konferenciji, održanoj na Cetinju.  
- Ova odluka je nepoznata u modernoj istoriji na ovim prostorima. Ali, morala 
je da bude donesena jer smo mi liberali kao razumni ljudi shvatili da je ova 
vlast, koja se ne mijenja punih petnaest godina, zapravo narodna vlast, da 
narod podržava takvu vlast i da ova vlast voli svoj narod. Ne nalazimo više 
nikakve potrebe da kvarimo bilo kakvu idilu i veliku ljubav koja postoji između 
ove vlasti i naroda - izjavio je novinarima, nakon konferencije, Slavko 
Perović, osnivač i dugogodišnji predsjednik LS. 
Perović nije htio da objasni da li odluka "najvažnija u petnaestogodišnjem 
postojanju liberala", kako je nazvao, znači gašenje ili zamrzavanje djelovanja 
stranke. Prema informacijama koje smo dobili od nekih učesnika konferencije, 
postoji ideja da Perović ponovo preuzme rukovođenje strankom, ali ne iz Praga, 
gdje se duže nalazi, nego iz Cetinja. Ni u Deklaraciji, usvojenoj na 
konferenciji, nije precizirano da li  su raspušteni  organi stranke, šta će 
biti sa njenom imovinom, odborničkim i poslaničkim mandatima. Nezvanično 
saznajemo da će odbornici i poslanici zadržati mandate do sljedećih izbora. 
LSCG ima tri poslanika u republičkom parlamentu i  odbornike u većini 
opoštinskih skupština. Gradonačelnici Budve i Kotora donedavno su bili iz LS, 
gradonačelnik Nikšića liberal Labud Šljukić dobiće na izborima u subotu 26. 
marta nasljednika iz Narodne stranke ili koalicije DPS-SDP, a gradonačelnik 
Cetinja, takođe liberal, do daljnjeg ostaje na tom mjestu. 
"Ova odluka ne znači da kao pojedinci i kao ljudi nećemo nastaviti da se borimo 
za svete ideale zacrtane u političkom programu LSCG", navodi se u Deklaraciji. 
Takođe se navodi da je "crnogorski mafijaški režim uspio da u lažnom 
parlamentarnom sistemu konstituiše njemu lojalnu opoziciju" i da su svi izbori 
bili "pod presijom i manipulacijom režima". U Deklaraciji se podsjeća da je LS 
osnovao preko deset institucija, "koje su do jedne korumpirane od strane 
mafijaškog režima", i da je "u cilju demokratske edukacije Crnogoraca objavio 
na desetine knjiga i pokrenuo nekoliko listova i časopisa kako bi spriječili 
planirani politički masakr LSCG". 
Liberali su na izborima 1992. osvojili čak 13 poslaničkih mandata, u koaliciji 
sa prosrpskom Narodnom strankom 1996. 19 mandata, da bi 2002. uspjeli da osvoje 
svega četiri mandata. Zbog koalicije sa prosrpskim partijama i višegodišnjim 
unutrašnjim sukobima, zbog čega se naglo osipalo stranačko članstvo, politički 
rejting LS stalno je padao. Crnogorski liberali su početkom devedesetih bili 
opštecrnogorski suverenistički pokret koji je okupljao mahom mlade ljude i 
ugledne intelektualce svih nacija i konfesija. Njegova dojučerašnja 
predsjednica Vesna Perović bila je i predsjednica Skupštine Crne Gore, a 
njegovi članovi, poslanici ili ministri bile su mnoge današnje istaknute 
političke ličnosti. Iz LS je nastalo nekoliko partija. Prvo su bivši liberali 
osnovali Liberalno-demokratsku partiju, potom Građansku partiju, a nakon 
ljetošnjeg raskola u stranci, kada je smijenjen i isključen iz stranke tadašnji 
politički lider Miodrag Živković, osnovana je Liberalna partija, čiji je 
predsjednik Živković. Odluka o samolikvidiranju LS iznenadila je i mnoge 
liberale, a oni će, nakon tog poteza vrha stranke, najvjerovatnije masovno 
prići Živkoviću.