> Izvor: matf
> Datum: 
> Rubrika: info_hronika
> Naslov: VRHOVNI SUD SRBIJE RAZMATRA ŽALBE DRUGOG EŠALONA "ZEMUNSKOG KLANA"  
> Članak:


Optuženi traže ukidanje i smanjenje kazni, a tužilac povećanje

PETOČLANO veće Vrhovnog suda Srbije juče je održalo javnu sednicu povodom žalbi 
uloženih na presudu pripadnicima "pajser brigade", jednog od ogranaka 
kriminalnog "zemunskog klana". 
Presuda protiv njih doneta je u junu prošle godine u beogradskom Okružnom sudu, 
kada je njih 11 osuđeno na ukupno 24 godine i sedam meseci zatvora. Na najvišu 
zatvorsku kaznu od četiri godine i deset meseci osuđeni su Marko Adamović i 
Đorđe Krsmanović, dok je njegov brat Dušan, protiv kojeg se vodi postupak i za 
umešanost u ubistvo premijera Zorana Đinića osuđen na godinu dana manje.
Dragan Jakovljević osuđen je na tri godine i četiri meseca zatvora, Zoran 
Borojević na dve godine, dok su jednogodišnje kazne dobili Slobodan Živković, 
Dejan Todorović, Nemanja Ivošević i Zoran Antoković. Petru Jovanoviću izrečena 
je kazna od 13 meseci, a Vladanu Mladenoviću pet meseci manje. Na uslovne kazne 
osuđeni su Predrag Plavšić, Ivica Glavonjić, a na slobodi su se zbog nedostatka 
dokaza našli Nenad i Nebojša Tomić, Zoran Spasković i Aleksandar Mirčeski.
Ova grupa pred sudom se našla zbog optužbi da su se bavili preprodajom droge, 
otmicama i protivpravnim lišenjima slobode. Posebna "specijalnost" bila su im 
mučenja. Da bi lokalne dilere po Beogradu naterali da prodaju drogu za njih 
odvodili su ih na zemunsko groblje ili u svoje kuće gde su ih najstrašnije 
mučili.
Tokom jučerašnje sednice, zastupnik tužilaštva tražio je da im se kazne 
povećaju, dok je odbrana zahtevala oslobađanje ili smanjenje kazni. VSS će 
presudu naknadno doneti.