> Izvor: matf
> Datum: 
> Rubrika: info_hronika
> Naslov: NAPADNUTA ROMSKA PORODICA KONOVALOV
> Članak:


Pred kuću muzičara koji su odbili da sviraju 
stigla petnaestorica mladića u četiri automobila

JAGODINA - U jagodinskoj cigan - mali, u centru grada, preksinoć je došlo do 
nesvakidašnjeg incidenta: Petnaestak mladića napalo je porodicu jagodinskih 
Roma, Konovalov, u njihovom domu.
Tuči je kako smo saznali, prethodila rasprava sa dvojicom mladića, koji su 
došli da potraže muzičare bleh - orkestra "Gromovi", inače podstanare porodice 
Konovalov. Pošto su muzičari odbili da se vrate na proslavu, gde su pre podne 
toga dana svirali, mladići su počeli da psuju i vređaju ostale Rome, koji su te 
nedeljne večeri bili ispred svojih kuća, a zatim su otišli. Nešto kasnije, pola 
sata pre ponoći, pred kuću Konovalovih su stigla četiri automobila u kojima je 
bilo petnaestak mladića.
- Čim su stigli počela je tuča. Krenuli su da udaraju svakoga na koga su 
naleteli, bez obzira da li je to muškarac, žena ili dete. Kuću su kamenovali 
ciglama i blokovima sa obližnjeg gradilišta. Mene je jedan blok pogodio u 
potkolenicu i posekao me. Napad je trajao petnaestak minuta, a posle toga 
dvorište nam je izgledalo kao da je protutnjao rat. Deca su se uznemirila, 
polupani su prozori na kućama, i polomljena ograda. Toliku količinu mržnje 
dosada nisam video. Naša porodica ovde živi preko sto godina, poznati smo u 
Jagodini, i do sada nikada nismo imali problema sa komšijama Srbima. Ljude koji 
su nas napali ne poznajemo niti smo ih ičim provocirali, a čini mi se da nisu 
Jagodinci, već doseljenici sa Kosova - kaže Ivan Konovalov, sin nekadašnjeg 
reprezentativca Jugoslavije u boksu, Dejana Konovalova. Lakše povrede zadobile 
su i pojedine komšije koje nisu uspele da se na vreme sklone od razjarenih 
nasilnika. Policija je, govore jagodinski Romi, brzo stigli i prekinula napad 
koji je pretio da preraste u krvoproliće, ali sve čudi drskost napadača koji su 
i iz policijskih kola psovali i pretili.
Konovalovi najavljuju da će napadače tužiti sudu i tražiti odštetu za nanete 
povrede, pretrpljeni strah i počinjenu materijalnu štetu.