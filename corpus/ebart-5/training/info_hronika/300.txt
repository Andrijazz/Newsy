> Izvor: matf
> Datum: 
> Rubrika: info_hronika
> Naslov: ISTRAGA O SMRTI VOJNIKA DRAGANA KOSTIĆA
> Članak:


NIŠ - Svi rezultati istrage o stradanju vojnika Dragana Kostića 27. avgusta u 
kasarni "Jablanica" u Leskovcu biće dostavljeni vojnom tužiocu. Istražni sudija 
Vojnog suda u Nišu kapetan Ivan Dimić, uz ovu konstataciju, podseća da je 
upravo vojni tužilac, posle tragedije u leskovačkoj kasarni, naložio da se 
sprovedu istražne radnje protiv "NN" lica zbog smrti vojnika.
Kapetan Dimić za "Novosti" kaže da je takav nalog za istragu protiv nepoznatog 
lica formalne prirode za bilo koji tragičan slučaj u vojsci.
- Kao svedoke i oštećene saslušali smo roditelje i rodbinu pokojnog vojnika i 
istovremeno im dali na uvid svu raspoloživu dokumentaciju, kako bi se tragedija 
rasvetlila do kraja - ističe kapetan Dimić. - Kao vođa ekipe koja je vršila 
uviđaj u ovom slučaju tvrdim da nema ničeg spornog u načinu smrti vojnika. Na 
telu su otkrivene dve ulazne i dve izlazne rane nanete vatrenim oružjem iz 
neposredne blizine. Puška pronađena pored njega bila mu je prislonjena na grudi 
i iz nje su ispaljena dva  hica. Tragovi i fotografije sa mesta događaja 
poklapaju se sa nalazima obdukcije na Vojno medicinskoj akademiji.