> Izvor: matf
> Datum: 
> Rubrika: info_hronika
> Naslov: Danas sednica Skupštine Srbije i Crne Gore
> Članak:


Beograd - Poslanici Skupštine Srbije i Crne Gore trebalo bi na današnoj sednici 
da ratifikuju više međunarodnih ugovora o kreditiranju, pod uslovom da za rad 
parlamenta bude obezbeđen kvorum.
S obzirom da je ovo zasedanje više puta odlagano zbog nedostatka kvoruma, 
predsednik parlamenta državne zajednice Dragoljub Mićunović je apelovao na 
poslanike da obezbede kvorum za sednicu kako bi ugovori o kreditiranju bili 
ratifikovani. Predstavnici i vlasti i opozicije iz Crne Gore najavili su 
dolazak u Beograd, ali se predstavnici partija iz Srbiji, koji su bili glavni 
razlog za neodržavanje prethodnih sednica, nisu izjašnjavali o tome. Mićunović 
je upozorio poslanike da bi njihov nedolazak na zasedanje doveo u pitanje 
realizaciju raznih stranih kredita ukupne vrednosti od 310 miliona evra i 8,5 
miliona američkih dolara.
Šef poslaničkog kluba Demokratske partije socijalista u Skupštini SCG Ivan 
Kalezić rekao je Tanjugu da je dobio potvrdu i od crnogorskih opozicionih 
partija Socijalističke narodne partije, Narodne stranke, Srpske narodne stranke 
i Liberalnog saveza da će prisustvovati zasedanju. On je ocenio da bi 
neratifikovanje važnih međunarodnih ugovora imalo direktne negativne posledice 
i za Srbiju, i za Crnu Goru, jer bi bili otkazani pripremljeni ugovori o 
finansiranju važnih projekata u obe države. Kao posebno važne za Crnu Goru, 
Kalezić je naveo Predlog zakona o ratifikaciji sporazuma o kreditu za razvoj, 
zajednički projekat Srbije i Crne Gore i međunarodnog udruženja za razvoj o 
ekološki osetljivim turističkim oblastima Crne Gore vredan sedam miliona 
dolara, kao i predlog zakona o ratifikaciji ugovora o zajmu aerodromima Tivat i 
Podgorica u iznosu od 11 miliona evra". 
Poslanici bi trebalo da ratifikuju i Predlog zakona o zaduženju SCG kod 
Evropske investicione banke - projekat obnove grada Beograda u iznosu od 90 
miliona evra, kao i ugovor kojim bi se omogućilo 60 miliona evra za 
Elektroprivredu Srbije.