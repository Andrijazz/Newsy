> Izvor: matf
> Datum: 
> Rubrika: info_hronika
> Naslov: OKRUŽNI SUD O SASLUŠANJU MILOŠEVIĆA
> Članak:


BEOGRAD, (Beta) - Okružni sud u Beogradu potvrdio je juče da je bivši 
predsednik SRJ Slobodan Milošević odbio da da iskaz vezan za slučajeve ubistva 
bivšeg predsednika Predsedništva Srbije Ivana Stambolića i pokušaj ubistva 
lidera Srpskog pokreta obnove Vuka Draškovića.
Milošević je, u pritvoru Haškog tribunala gde se nalazi zbog optužbi za ratne 
zločine, zatražio od istražnog sudije Specijalnog odeljenja Okružnog suda da mu 
omoguće da njegov iskaz bude snimljen i kasnije emitovan putem sredstava 
informisanja, ali mu to nije omogućeno.
"Osumnjičeni Slobodan Milošević  je nako toga odbio da iznese svoju odbranu", 
navodi se u saopštenju Okružnog suda.
Milošević je u Beogradu optužen da je učestvovao u ubistvu Stambolića, četiri 
visoka funkcionera SPO i pokušaja ubistva Draškovića kao podstrekač.