> Izvor: matf
> Datum: 
> Rubrika: info_hronika
> Naslov: Usaglašavanje srbijanskog i evropskog zakonodavstva
> Članak:


Beograd - Ministar pravde Srbije Zoran Stojković rekao je juče da će do kraja 
godine "Srbija biti država čiji će najvažniji zakoni biti usaglašeni sa 
evropskim i međunarodnim standardima", saopšteno je iz tog ministarstva.
Stojković je u razgovoru sa ambasadorom Sjedinjenih Američkih Država u Srbiji i 
Crnoj Gori Majklom Poltom naglasio da će najveći problem biti primena tih 
zakona, jer, kako je rekao "sudovi nisu ažurni, ima nestručnih sudija", a 
problem je i "loše materijalno stanje u pravosuđu".

Polt je rekao da Ambasada SAD u Beogradu ima dva cilja - da pruži pomoć Srbiji 
u razvoju ekonomije, kao i u obezbeđivanju vladavine prava, što će omogućiti 
sigurnost potencijalnim investitorima da njihova prava budu zaštićena u 
eventualnim sudskim sporovima. Međutim, kada je reč o suđenjima za ratne 
zločine, ministar Stojković je ocenio da u Srbiji ima dobrih sudija, sposobnih 
da vode te procese, o čemu svedoče suđenja za Sjeverin, Skelane i grupi iz 
Gnjilana, a da je Ministarstvo pravde omogućilo zakonske uslove za povećanje 
broja takvih procesa pred domaćim sudovima.
Stojković je u razgovoru naglasio da su SAD, pod određenim uslovima, spremne da 
podrže suđenja pojedincima okrivljenim za ratne zločine pred domaćim sudovima, 
i kao mogućnost pomenuo učešće sudija iz inostranstva u tim procesima.
Govoreći o saradnji s tužiocem Haškog tribunala, ministar Stojković informisao 
je američkog ambasadora da Ministarstvo pravde Srbije "nije nadležno ni po 
jednom osnovu" za saradnju s tim sudom, već da je ta oblast isključivo u 
nadležnosti državne zajednice SCG i njenih organa. 

Beta