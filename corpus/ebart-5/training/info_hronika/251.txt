> Izvor: matf
> Datum: 
> Rubrika: info_hronika
> Naslov: Skupština Srbije usvojila 11 zakona i ratifikovala memorandum o razumevanju sa 
> Članak:

"Londonskim klubom"

Beograd - - Nakon višečasovnog glasanja koje je nekoliko puta prekidano zbog 
nedostatka kvoruma, poslanici Skupštine Srbije sinoć su usvojili svih 11 zakona 
koji su bili na dnevnom redu šeste vanredne sednice. Skupština Srbije sinoć je 
ratifikovala i dogovor sa "Londonskim klubom" kojim je našoj zemlji otpisan deo 
duga. 
Glasanju nisu prisustvovali poslanici Srpske radikalne stranke, a za 11 zakona 
koje je predložila Vlada sem poslanika vladajuće koalicije glasali su i 
poslanički klubovi SPS i DS. Umesto u 10 sati glasanje je iz "tehničkih 
razloga" odloženo za 16 sati. Ni u 16 sati nije se okupio dovoljan broj 
poslanika, pa je glasanje počelo u 17.30. Iako je predsednik skupštine Predrag 
Marković tvrdio da je razlog kašnjenja tehničke prirode, u kuolarima se čulo da 
su "krivci" posalnici DS. Ovaj poslanički klub navodno je bio nezadovoljan 
pojedinim odredbama predloga zakona o energetici, predloženim članovima 
Komisije za hartije od vrednosti, ali i smenom nekih svojih kadrova u 
zdravstvenim ustanovama. 
Pošto vladajuća koalicija zbog odlaska nekoliko svojih poslanika na odmor nije 
mogla da obezbedi skupštinsku većinu, konsultacije sa DS trajale su satima. Šef 
poslaničkog kluba SPO-NS Veroljub Stevanović potvrdio je da sednica kasni zbog 
uslovljavanja poslaničkog kluba DS. 
Posle izglasavanja zakona, poslanici su održali osmu vanrednu sednicu na kojoj 
su ratifikovali sporazum sa "Londonskim klubom" i izabrali članove pojedinih 
skupštinskih odbora. Sa dnevnog reda skinuta je rasprava o izboru članova 
Komisije za hartije od vrednosti. Vlada je predložila da komisije bude Milko 
Štimac, a članovi Đorđe Jovanović, Marko Obradović, Dejan Erić i Dejan Malinić. 
Prema upravo izglasanom Zakonu o socijalnoj zaštiti, od 1. septembra minimalna 
socijalna pomoć najugroženijim porodicama iznosiće, u zavisnosti od prihoda 
roditelja i broja dece, od 16 do 32 odsto prosečne bruto zarade u Srbiji. 
Dodatak za tuđu negu i pomoć za 24.000 najtežih invalida biće gotovo 
udvostručen, a uvodi se i naknada za hraniteljske porodice od 20 odsto od 
prosečne zarade i pravo na penziono osiguranje. 
Zakonom o doprinosima za obavezno socijalno osiguranje ukida se dosadašnje 
stepenovanje prema stručnoj spremi i uvodi jedinstvena najniža mesečna osnovica 
od 40 odsto od prosečne bruto zarade u poslednjem kvartalu na nivou Republike. 
Polovinu doprinosa plaćaće zaposleni od isplaćene zarade, a polovinu 
poslodavac. Jedinstvena stopa za zdravstveno osiguranje je 12,3 odsto, za 
penzijsko i invalidsko osiguranje - 22, a za nezaposlene - 1,5 odsto. 
Poslodavac koji zaposli radnika starijeg od 50 godina neće morati da plaća 
doprinos naredne dve godine, a ko zaposli radnika starijeg od 45 godina biće 
oslobođen plaćanja 80 odsto doprinosa.
Zakonom o porezu na dodatnu vrednost, od 1. januara 2005. uvodi se opšta stopa 
ovog poreza od 18 odsto, a posebnom stopom od 8 biće omogućeno pojeftinjenja 
hleba, mleka, brašna, šećera, mesa, ulja i drugih namirnica, zatim lekova, 
udžbenika, novina, ogreva, smeštaja u hotelima... Poreski obveznici PDV su sva 
pravna lica koja su u prethodnih 12 meseci ostvarila ukupan promet veći od dva 
miliona dinara, ili oni koji procene da će u narednih 12 meseci ostvariti 
toliki prihod. 
Zakonom o porezu na promet obaveze korišćenja fiskalne kase oslobađaju se: 
celokupno zdravstvo, sve ustanove socijalne zaštite, škole, advokati, ulični 
prodavci sladoleda, kokica, štampe, verske organizacije, taksisti, prodavci 
karata. Zakonom o porezu na dobit preduzeća ovaj porez snižava se sa 14 na 10 
odsto.
Zakoni o stečajnom postupku i o agenciji za licenciranje stečajnih upravnika 
predviđaju da stečajni postupak traje najviše jednu godinu, da budu zaštićeni 
interesi poverilaca, da radnici ne moraju da dobiju otkaz, da se licence 
stečajnih upravnika obnavljaju svakih pet godina. Početak primene biće odložen 
za šest meseci jer je neophodno da stečajni upravnici dobiju licence, što će 
biti u nadležnosti agencije za licenciranje stečajnih upravnika. 
Zakonom o igrama na sreću osniva se državna Lutrija Srbije uz osnivački kapital 
od milion evra. Osnivaju se agencije za lekove i za energetiku. 