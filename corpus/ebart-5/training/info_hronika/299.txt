> Izvor: matf
> Datum: 
> Rubrika: info_hronika
> Naslov: Suđenje optuženima za zločine u vukovarskoj operaciji
> Članak:


Beograd - U svojim svedočenjima pred Većem za ratne zločine u procesu za 
ubistvo najmanje 192 zarobljenika na poljoprivrednom dobru "Ovčara" tokom 
vukovarske operacije komandant Negoslavačkog bataljona Novica Kresović i 
tadašnji vojni policajac Predrag Šapić, uglavnom su govorili da se ključnih 
detalja koje su pominjali u istrazi ne sećaju. Novica Kresović, poznat po 
nadimku "Bezbednjak" tvrdi da je u Vukovar došao "na dan 'oslobađanja' 18. 
novembra ili dan kasnije", kako bi potražio majku koja se krila u nekom 
podrumu. Na mestu zločina, ispred hangara, je, kako kaže, video bele autobuse. 
- Zarobljenici su prolazili kroz špalir od desetak ljudi sa svake strane, bilo 
je dosta vojnih i civilnih automobila i stotinjak ljudi ispred hangara u raznim 
uniformama, a na ulazu su bili vojnici. Vojnici nam nisu dali unutra, ali sam 
provirivao i vidio neke ljude koji stoje uza zid i  sto kojem su zarobljenici 
prilazili da bi vojnici upisali njihove lične podatke - rekao je svedok. 
Ne našavaši majku, rekao je, otišao je sa Ovčare. Za masovna ubistva čuo je, 
kako kaže, posle dva ili tri meseca. U istrazi je kazao da je za zločin "čuo 
sledećeg dana, ali da nije vjerovao u to".
Predrag Šapić je 1991. godine bio u četi vojne policije 80. motorizovane 
brigade JNA i na Ovčari je zajedno s kolegom Novicom Trifunovićem čuvao ulaz u 
hangar, nakon što su dovedeni zarobljenici. Potvrdio je svoj iskaz iz istrage 
na koji ga je podsetio predsednik Veća Vesko Krstajić.
Suđenje se danas nastavlja ispitivanjem Novice Trifunovića, koji je sa Šapićem 
bio na Ovčari i stražario na ulazu u hangar. 