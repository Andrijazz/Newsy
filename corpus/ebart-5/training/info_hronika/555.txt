> Izvor: matf
> Datum: 
> Rubrika: info_hronika
> Naslov: BIVŠEG DIREKTORA "CE MARKETA" NE TRAŽI INTERPOL
> Članak:


Poternicu za Radulovićem "koči" sud koji još nije odlučio po žalbama njegovih 
advokata na rešenje o sprovođenju istrage

INTERPOL ne traga za Slobodanom Radulovićem, bivšim direktorom "Ce marketa", 
jer Okružni sud, tačnije, Posebno odeljenje za borbu protiv organizovanog 
kriminala nije za njim raspisalo poternicu.
Specijalno tužilaštvo je podnoseći zahtev za sprovođenje istrage protiv 
Radulovića, ali i još 13 osoba, podnelo sudu predlog da se za njim raspiše 
poternica. Međutim, to nije urađeno jer su njegovi advokati uložili žalbu na 
rešenje o sprovođenju istrage, kao i na rešenje o određivanju pritvora. Dok god 
krivično veće Okružnog suda ne donese odluku po žalbama, ova rešenja nisu 
pravosnažna, pa samim tim, kako kaže Radulovićev branilac, advokat Vladimir 
Horovic, ni poternica za njegovim klijentom ne može da se raspiše. Na odgovor 
suda, kako napominje čeka mesec dana.
Prema zahtevu za sprovođenje istrage, u postupku koji je javnosti poznatiji kao 
"stečajna mafija", pored Radulovića za pripadnost zločinačkom udruženju 
osumnjičeni su i Goran Kljajević, predsednik Trgovinskog suda u Beogradu, 
Delinka Đurđević, sudija ovog suda, Sekula Pjevčević, direktor 
Kreditno-eksportne banke", Jelica Živković, direktor Poštanske štedionice, 
advokati Jasmina Kojić i Nemanja Jolović, braća Milinko i Mika Brašnjević, 
direktor, odnosno suvlasnik "Ekoprodukta", Dejan Ivezić, policajac Generalnog 
inspektorata MUP Srbije.
Mesec dana po njihovom hapšenju, sem Radulovića, koji je nedostupan organima 
gonjenja, policija je sudu privela i Ljubišu Vukovića, direktora preduzeća "
Iskra kontaktor", Milorada Maksimovića, direktora preduzeća "Magma", Milana 
Rakočevića, bivšeg direktora "Energo kontakta" i Nevenku Petrović Gulevski, 
finansijskog direktora "Ce marketa".