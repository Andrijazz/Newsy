> Izvor: matf
> Datum: 
> Rubrika: info_hronika
> Naslov: Dragan Milovanović, predsednik Laburističke partije Srbije, o akciji 
> Članak:

objedinjavanja radnog staža

Beograd - Sa više od jedanaest hiljada članova i pedesetak opštinskih odbora 
Laburistička partija Srbije posle šestomesečnog stranačkog staža, najavila je 
akciju koja će radnicima Srbije ponuditi objedinjavanje radnog staža. Prema 
rečima predsednika laburista Dragana Milovanovića podrška tokom akcije očekuje 
se prvenstveno od sindikata kojima je interes radnika osnovno opredeljenje, što 
je i partijsko- programsko opredeljenje te stranke.
-  Ne želimo deklarativan odnos, već računamo na pomoć i saradnju sa 
sindikatima kao i njihovu pomoć u konkretnim akcijama. Pitanje povezivanja 
radnog staža jeste na liniji sindikalnih interesa. Povezuje nas zalaganje za 
sigurna radna mesta, sigurne plate i radni staž. Tražimo i dobre uslove rada. 
Pored sindikalnog angažovanja, neophodna je i podrška građana. Preko odbora 
Laburističke partije, prikupljaćemo potpise građana i utoliko će naša akcija 
biti klasična. Cilj je da se svim radnicima objedini staž u periodu od 1991. do 
1999. godine, a samo jedinstveni možemo da obezbedimo kritičnu masu, koja bi 
potom izašla pred Vladu i argumentima zatražila da se sredstvima iz budžeta 
reguliše ovo pitanja, bilo kroz uredbu ili zakon - objašnjava za Danas Dragan 
Milovanović.
Predsednik laburista i ministar za rad i zapošljavanje u republičkoj vladi 
tvrdi da u nameri njegove stranke, koja se svrstava u partiju levog centra, 
nema sličnosti sa najavljivanim protestima socijalista, koji su takođe računali 
na podršku sindikata. Milovanović je istakao da o saradnji sa bivšim vladajućim 
strankama ne razmišlja.
- Ne treba zaboraviti ni da su radnici najteže breme nosili baš u vreme 
vladavine socijalista. U vreme kada  su oni došli na vlast, minimalna plata 
bila je 472 nemačke marke, a zaposleni su preživljavali i sa platom od jedne 
marke - kaže lider LPS.
Milovanović je rekao da će istraga koja se vodi pokazati "ko je bio u igri i ko 
je s kim bio povezan u pripremi državnog udara započetog ubistvom premijera 
Zorana Đinđića". On ističe da je politička saradnja njegove partije moguća sa 
srodnim strankama, a prvenstveno sa DS, SDP i SDU, koje su i članice 
Socijalističke internacionale.
- Došlo je vreme da se odvoji politički od sindikalnog rada i mi smo to 
uradili. Situaciji u kojoj se Laburistička partija našla i istovremen angažman 
u vlasti ima prednosti, ali to donosi i odgovornost za sve što budemo radili u 
okviru Vlade Srbije - kazao je Milovanović i dodao da je na laburistima da na 
izborima, sledeće godine, potvrde status parlamentarne stranke.