> Izvor: matf
> Datum: 
> Rubrika: info_hronika
> Naslov: Majdanpek - Na samom isteku zakonskog roka, održan je drugi deo konstitutivne 
> Članak:

sednice Skupštine opštine Majdanpek. Višenedeljni pregovori stranaka 
demokratske orijentacije zastupljenih u lokalnom parlamentu (DS, DSS, PSS i 
SPO) u kojima je svako tražio svoj deo kolača, završeni su izlaženjem DSS iz 
koalicije. Kamen spoticanja bilo je mesto zamenika predsednika opštine koje je 
upražnjeno i dalje. 
Opštinska Skupština je tajnim glasanjem dobila predsednika i zamenika 
predsednika. Slobodan Jovanović (PSS) koji je predsednik SO Majdanpek bio i u 
prethodnom mandatu sa dobijenih 17 glasova, sednici je prisustvovalo 28 
odbornika, izabran je za predsednika Skupštine, a Jorgovan Stevanović (DS) sa 
19 glasova za zamenika predsednika SO Majdanpek. Sekretar opštinske Skupštine 
glasovima prisutnih odbornika postala je Ljiljana Vasiljević, a načelnik 
opštinske uprave Dragan Božinović, dipl. pravnik. Na ovoj sednici izabrano je i 
osam članova Opštinskog veća, zamenik predsednika opštine je po funkciji deveti 
član, među kojima osim predstavnika stranaka koje čine većinu u lokalnom 
parlamentu, ima i nestranačkih ličnosti. Po usvajanju odluke o obrazovanju 
stalnih radnih tela SO Majdanpek, imenovane su Komisija za kadrovska pitanja, 
odlikovanja i druga javna priznanja i Administrativna komisija u kojima su 
zastupljene sve stranke prisutne u opštinskoj Skupštini. Na ovoj sednici 
imenovan je i nov Upravni odbor Turističke organizacije opštine Majdanpek.