> Izvor: matf
> Datum: 
> Rubrika: info_hronika
> Naslov: POLICIJA PRIVELA PREVARANTA
> Članak:


Beogradska policija privela je istražnom sudiji Zdravka Makočevića (40) iz sela 
Donji Crnci  Piperi kod Podgorice, zbog osnovane sumnje da je, predstavljajući 
se kao vozač preduzeća "Jugopetrol" u Kotoru, prevario više građana tražeći 
novac za popravku kamiona, saopštilo je juče Ministarstvo unutrašnjih poslova 
Srbije.
Makočeviću se stavlja na teret da je zaustavljao vozače u Srbiji i Crnoj Gori, 
predstavljajući se kao Ranko Čelebić, čiji je kamion pokvaren, i tražio novac 
za zamenu nekih delova i popravku kamiona, obećavajući oštećenim da će im novac 
brzo vratiti.
Pošto se sumnja da ima više oštećenih, policija je zamolila sve građane koji su 
prevareni na ovaj način da se jave na telefon 646-559 ili 645-764. 
Istražnom sudiji priveden je i Dragan Radulović (28) bez stalnog prebivališta u 
Beogradu, koji je osumnjičen da je prevario više građana nudeći vozila i 
tehničku robu po solidnim cenama.
Radulović je koristio tri falsifikovana pasoša i predstavljao se lažnim 
imenima, navodi se u saopštenju policije, koja poziva oštećene da se jave 
natelefone 894-401 ili Odeljenju unutrašnjih poslova u Grockoj, telefon 
3410-257.
(Tanjug)