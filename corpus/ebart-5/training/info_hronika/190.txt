> Izvor: matf
> Datum: 
> Rubrika: info_hronika
> Naslov: U BUDVI SE NASTAVLjA POTRAGA ZA NASEROM ČELIĆEM
> Članak:


BUDVA - Nastavlja se potraga za nestalim Naserom Čelićem (32) iz Budve, koji je 
u nedelju oko 13 sati isplovio barkom i poslednji put viđen na moru u blizini 
ostrva Sveti Nikola oko 17 sati, javlja Beta.
Prema rečima ribara, Čelić je isplovio barkom "Pasara" da se provoza, a 
poslednji put je viđen oko 17 sati u blizini ostrva Sveti Nikola.
Oko 18 sati Čelićev otac Jusuf je obavestio Odeljenje bezbednosti da je njegov 
sin nestao.
Zbog lošeg vremena, potraga za Čelićem je počela tek juče u 5 sati. U potrazi 
učestvuju spasilačke ekipe novoformirane agencije za pomorsku bezbednost, ratna 
mornarica SCG i jedinice MUP-a. Brodovi Ratne mornarice su krenuli u potragu iz 
Kumbora i Bara, a prema poslednjim informacijama iz budvanske Lučke kapetanije, 
u potragu je uključen i helikopter.
Jak vetar i pljuskovi otežavaju potragu.