> Izvor: matf
> Datum: 
> Rubrika: info_hronika
> Naslov: Kazne zbog nereda na utakmici Novi Pazar - Rad
> Članak:


Novi Pazar  - Opštinski organ za prekršaje izrekao je trojici Novopazaraca, 
koji su na fudbalskoj utakmici Novi Pazar - Rad gađali rezervne igrače 
gostujuće ekipe, kazne zatvora u trajanju od pet do 15 dana. Prema nezvaničnim 
podacima, u toku je prekršajni postupak protiv još nekoliko osoba, koje je 
novopazarska policija privela pod optužbom da su na subotnjoj utakmici otkidali 
delove tribina i njima gađali gostujuće igrače. Utakmica "visokog rizika" u 
subotu je održana bez incidenata na terenu, ali je većina medija objavila 
saopštenje Odbora za zaštitu ljudskih prava Raške oblasti u kojem je navedeno 
da se na stadionu skandiralo UČK i Hašimu Tačiju. Udruženje klubova navijača 
Torcida-Sandžak saopštilo je juče da jeste bilo skandiranja Tačiju, "kao 
reakcija na provokacije navijača Rada koji su slavili Karadžića, Mladića i 
Srebrenicu". Predsednik Sportskog saveza Novog Pazara Mensur Memić izjavio je 
lokalnoj televiziji da su navijači Rada "provocirali građane i pretili 
klanjem". Lokalna policija do juče popodne nije se oglasila povodom zbivanja 
pre i za vreme utakmice. Beta