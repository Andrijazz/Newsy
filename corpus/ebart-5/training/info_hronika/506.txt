> Izvor: matf
> Datum: 
> Rubrika: info_hronika
> Naslov: Rasistički grafiti na Logoru Crveni krst u Nišu
> Članak:


Niš - Na spomen logoru Crveni krst u Nišu ovih dana su osvanuli rasistički, 
antisemitski i šovinistički grafiti, saopšteno je juče u Jevrejskoj opštini u 
Nišu.
Na ulazu u logor vandali su napisali poruku na nemačkom jeziku "Rad oslobađa", 
koja je stajala na ulazima nacističkih konclogora u svetu tokom Drugog svetskog 
rata. Na zidinama logora nalaze se i grafiti: "Holokaust-  jevrejska laž kojom 
vladaju svetom", "Smrt Sorošu, Kandićki i Lihtovoj", "Smrt slugama cionizma, 
slava žrtvama komunizma i judeo masonerije", "Srbin u Srbiji mora biti prvi", i 
"Srbija Srbima, Srbija za Srbina", uz simbole četiri ocila i kukasti krst.
-  Zar nekome i danas nije dovoljno šest miliona žrtava holokausta, da bi sada 
poručio da je holokaust- jevrejska laž? Zar nekim ljudima ništa ne znače ni 
slike užasa u samom logoru - kazala je juče predsednica Jevrejske opštine u 
Nišu Jasmina Ćirić. Prema njenim rečima, ova opština već zatražila intervenciju 
gradonačelnika Niša Smiljka Kostića i Narodnog muzeja kako bi grafiti bili 
uklonjeni, ali još nije dobila odgovor.
Grafiti na zidovima logora Crveni krst primećeni su 12. februara, kada je odata 
pošta logorašima koji su poginuli tog dana 1942. godine, prilikom masovnog 
bekstva. Prema istorijskim podacima, prilikom bekstva poginula su 42 logoraša, 
dok se 105 domoglo slobode. Oko deset hiljada logoraša Crvenog krsta streljano 
je na brdu Bubanj kod Niša, a mnogi su internirani u druge logore. Među 
poginulima bilo je najviše Srba, ali su streljani i Romi i više od hiljadu 
Jevreja. Kroz logor je prošlo oko 30 hiljada logoraša.
Pomoćnik gradonačelnika Niša za informisanje Risto Bukvić rekao je juče da je 
gradski arhitekta izdao nalog da se rasistički i antisemitski grafiti uklone sa 
zidina Spomen logora "Crveni krst".
- Ovo su neprimereni izlivi ekstremnih pojedinaca koje bi trebalo otkriti i 
sankcionisati. Grafiti mržnje i netrpeljivosti koji su se pojavili na zidinama 
ovog stratišta iz Drugog svetskog rata naišli su na najžešću osudu 
gradonačelnika, svih gradskih struktura i gradjana Niša - rekao je Bukvić za 
Danas. On je dodao da očekuje da će i niška policija, sa kojom grad ima 
"izuzetnu saradnju", i ovoga puta reagovati "na pravi način" i brzo i efikasno 
otkriti pisce grafita sa porukama mržnje. 