> Izvor: matf
> Datum: 
> Rubrika: info_hronika
> Naslov: Suđenje za ubistvo premijera Đinđića
> Članak:


Beograd - Suđenje za ubistvo premijera Srbije Zorana Đinđića nastavljeno je 
juče prikazivanjem transkripta ranijeg iskaza bivšeg šefa obezbeđenja premijera 
Milana Veruovića. Veruović je u iskazu iz aprila 2004, rekao da je čuo tri 
pucnja prilikom atentata na Đinđića, ali da nije video odakle su projektili 
ispaljeni. Svedok je tada naveo da je s Đinđićem počeo da se penje stepeništem 
ka ulazu u zgradu vlade, nakon čega se okrenuo da zatvori vrata automobila. 
Prema njegovom iskazu, tada je čuo prvi pucanj, slabog intenziteta i premijerov 
jauk. Prema iskazu Veruovića, drugi metak je pogodio njega, i dok je ranjen 
ležao, čuo je i treći pucanj i video rikošet metka koji je udario u desnu 
stranu zgrade vlade. 
Prema optužnici, u atentatu su ispaljena dva metka iz zgrade u Ulici Admirala 
Geprata. Ispod prozora, sa koga se u optužnici tvrdi da je pucano, nađene su i 
dve čaure. Navode optužnice, potvrdili su domaći balističari i veštaci koji su 
svedočili u Specijalnom sudu, kao i nemački stručnjaci iz Vizbadena, koji su 
svoj nalaz dostavili u pisanoj formi.  Beta