> Izvor: matf
> Datum: 
> Rubrika: info_hronika
> Naslov: JUČE ZVANIČNO PROMENJEN STATUS BIVŠEM VOĐI SURČINSKOG KLANA 
> Članak:


Branioci u znak protesta napuštali sudnicu, ocenjujući da se radi o nezakonitom 
saslušanju 

Ljubiša Buha Čume, bivši vođa surčinskog klana beogradskog podzemlja, saslušan 
je juče u Specijalnom sudu u Beogradu kao svedok-saradnik u postupku za ubistvo 
premijera Srbije Zorana Đinđića i seriju drugih likvidacija u prestonici. Iz 
izvora bliskih sudu saznaje se da će Buhino ime biti izuzeto iz optužnice i 
očekuje se da do kraja ove sedmice bude pušten na slobodu. 

Saslušanje Buhe obavljeno je pred istražnim sudijom Specijalnog suda Vučkom 
Mirčićem i zamenikom specijalnog tužioca Milanom Radovanovićem na zahtev sudije 
Marka Kljajevića, čije će veće suditi grupi optuženih za ubistvo premijera i 
druge zločine. Prethodno je Krivično veće Specijalnog suda odlučilo da Buha iz 
statusa optuženog postane svedok-saradnik. O detaljima njegove nove izjave za 
sada nema zvaničnih informacija, zbog tajnosti saslušanja svedoka-saradnika u 
postupcima za organizovani kriminal. Ipak, u pouzdanim krugovima se saznaje da 
je Buha juče ponovio sve što je ranije rekao kao optuženi, s tim što će 
jučerašnja izjava imati drugačiji tretman na suđenju. 

Buha se u optužnici dovodi u vezu sa ubistvom novosadskog biznismena Branislava 
Lainovića Dugog, ali je pored tog događaja on govorio i o mnogim drugim 
zločinima koje je počinio zemunski kriminalni klan, pored ostalog i o atentatu 
na Đinđića. 

Jučerašnjem Buhinom svedočenju je prisustvovao i 15-tak advokata koji su u 
istrazi branili osumnjičene. Branioci su pre početka svedočenja žučno 
protestovali, ocenjujući da je nezakonita odluka o njegovom saslušanju posle 
podizanja optužnice, kao i o promeni statusa. Advokat Nenad Vukasović, branilac 
Zvezdana Jovanovića, pomoćnika komandanta rasformirane JSO, kome se pripisuje 
ubistvo premijera Đinđića, demonstrativno je napustio sudnicu u trenutku kada 
je u nju uveden Ljubiša Buha. 

- Na saslušanje Buhe pozvan sam telefonom u četvrtak, što je mimo zakonom 
predviđene procedure. O razlozima za njegovo svedočenje nisam obavešten, a 
braniocima je jedino dostavljena odluka KV veća od 7. novembra o njegovom 
izmenjenom statusu bez ikakvog obrazloženja. Po ulasku u sudnicu istražni 
sudija Mirčić nas je prvo upozorio o zabrani davanja bilo kakvih informacija, a 
zatim nas je usmeno obavestio o čemu će biti reči. Smatram da se u postupku 
koji će ući u istoriju srpskog pravosuđa ne sme ovako postupati, zbog čega sam 
odbio da prisustvujem takvom saslušanju - izjavio je advokat Vukasović u 
razgovoru za "Politiku". 

Branilac je izjavio da Buhina jučerašnja izjava neće imati nikakvu pravnu 
snagu. Njegovo svedočenje trebalo je, prema rečima Vukasovića, da se obavi na 
glavnom pretresu i tada bi se radilo o sasvim zakonitom saslušanju. Naš 
sagovornik zaključuje da je Buha pod nečijom zaštitom, ali da će u svakom 
slučaju on morati da svedoči i na suđenju. Mogućnost da Buhi bude ukinut 
pritvor advokat je ocenio kao još jedan paradoks. Kako saznajemo, u znak 
protesta zbog neočekivane sudske odluke, sudnicu su, pored Vukasovića, 
napustili i još neki advokati. 

Saslušanje Ljubiše Buhe obavljeno je u sudnici na drugom spratu Specijalnog 
suda i trajalo je četiri sata, uz pojačane mere bezbednosti, u vreme dok je na 
prvom spratu trajalo suđenje Zarubičinoj grupi. U 13.30 časova zgradu suda 
napustili su branioci koji su prisustvovali saslušanju. Oni su odbili da daju 
izjave novinarima, zbog zabrane istražnog sudije, a 15 minuta kasnije uz velike 
mere bezbednosti Buha je u "marici" pod pratnjom odvezen u pravcu zatvora u 
Bačvanskoj.