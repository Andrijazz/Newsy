> Izvor: matf
> Datum: 
> Rubrika: info_hronika
> Naslov: NESVAKIDAŠNjA TRAGEDIJA U TEMERINU
> Članak:


Miloš Šain zadavio suprugu i ostavio potom u prostoriji sa decom koja su spavala

NOVI SAD - U nesvakidašnjoj tragediji početkom ove sedmice u Temerinu Miloš 
Šain (30) isterujući zle duhove i sanđame zadavio je nevenčanu suprugu Sunčicu 
Nikolić (27) i ostavio mrtvu u sobi sa decom koja su spavala, a on otišao u 
lokalnu policiju da prijavi ubistvo.
Prema rečima dežurnog policajca Šain je banuo u policijsku stanicu i konfuznim 
rečima kazao: "eno, mrtva je ... spava ...sa decom".
Policijska patrola sa istražnim organima zatekla je Sunčicu mrtvu na trosedu, a 
u krevetu, tik uz trosed, njihove sinove: osmogodišnjeg Jasmina i šestomesečnu 
bebu, kako spavaju. Iz razgovora sa njihovim komšijama i Vladom Čugaljem kod 
kojega su stanovali, saznaje se da se ova familija u Temerin doselila iz 
Radojeva sa rumunske granice.
- Od kada su došli u naše mesto stanovali su kod mene. Ovih dana trebalo je da 
se isele pošto sam planirao da srušim ovu zgradu - priča njihov stanodavac 
Čugalj i dodaje: Družili smo se. Miloš nigde nije radio ali se snalazio, 
Sunčica je pre poslednjeg porođaja često odlazila u nadnicu.
Veče pre ubistva, kako priča Čugalj, zvali su ga da dođe kod njih.
- Pitali su me imam li tamjan. Pitao sam ih šta će im tamjan u to doba, bila je 
skoro ponoć, odgovorili su mi da im treba kako bi oterali zle duhove i sanđame. 
Palili su do duboko u noć neke krpe ispred dvorišne kuće i terali duhove - 
priča Čugalj.
Priču Vlade Čugalja delimično je potvrdio Miloš. U trosatnom iskazu istražnom 
sudiji Predragu Ćetkoviću, opisao je način i razloge "zbog kojih je Sunčica 
umrla".
Spominjući crnu magiju, đavole i vradžbine, kazao je da mu se bližila smrt pa 
je sa Sunčicom odlučio da i na onom svetu budu zajedno. Zadavio ju je rukama, a 
posle toga pokušao je samoubistvo ali se pokajao i otišao u policiju da prijavi 
ženinu smrt "koju nije mogao od đavola da odbrani".
Njihovu decu odveli su, kaže Vlado Čugalj, Sunčicini roditelji u selo kod 
rumunske granice.