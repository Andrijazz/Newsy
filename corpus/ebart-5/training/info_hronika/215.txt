> Izvor: matf
> Datum: 
> Rubrika: info_hronika
> Naslov: Ocena advokata porodice Đinđić Rajka Danilovića i šefa pravnog tima Centra za 
> Članak:

modernu politiku Ljubiše Kesića

Advokat porodice Đinđić Rajko Danilović i šef pravnog tima Centra za modernu 
politaku Ljubiša Kesić izjavili su juče da "zaista treba biti naivan pa 
poverovati" da se prvooptuženi za ubistvo premijera 14 meseci krio u svojoj 
kući.
Milorad Luković Legija se sve vreme posle ubistva premijera Srbije Zorana 
Đinđića 12. marta 2003. godine nalazio u svojoj kući u Beogradu i to na i 
zahtev dva viša oficira policije, izjavio je juče njegov advokat Slobodan 
Milivojević posle susreta sa optuženim. "Nema sumnje da je ta izjava smišljena 
i predstavlja trik sa ciljem da se prikriju stvarni jataci i saradnici 
optuženog Lukovića koji su učestvovali u njegovom skrivanju nakon izvršenog 
krivičnog dela", rekao je Danilović agenciji Beta.
Danilović je odbacio mogućnost da se Lukoviću odobri status svedoka saradnika 
"jer se on u glavnim optužnicama pred Specijalnim sudom tretira kao organizator 
ubistva Đinđića i ubistva Ivana Stambolića i kao organizator atentata na Vuka 
Draškovića u Budvi".
Komentarišući izjavu Milića da se Luković predao jer "želi da kaže istinu", 
advokat porodice Đinđić rekao je da "ni do sada ništa nije sprečavalo optuženog 
Lukovića da se javi i da kaže svoju istinu". "Jedva čekam da čujem 'istinu' 
čoveka za kojim je postojala nacionalna i internacionalna poternica i koji je 
uspevao da
se skriva 14 meseci", rekao je Danilović.
I Kesić je izrazio sumnju u tačnost tvrdnji da se Luković krio u svojoj kući 
ocenjujući da se to "graniči sa naučnom fantastakom". "Prosto mi se čini da je 
to pokušaj građenja neke odbrane kojom bi se diskreditovao rad organa koji su 
radili na njegovom hvatanju. Ono što je za mene vest koju ne vidim u novinama 
jeste da je uhvaćen serijski ubica, a to da li se nalazio u stanu, za to bi 
njegov advokat morao da pruži ogromnu količinu drkaza", rekao je on agenciji 
Beta.
I Kesić je odbacio mogućnost da Luković postane svedok saradnik, jer ne bi bilo 
po zakonu. "Morala bi da se promeni optužnica, da on bude sekundarna ličnost, a 
ne šef zločinačkog udruženja", rekao je Kesić dodajući da bi takva mogućnost 
postojala kada bi za "naručioce ubistva bio imenovan vrh Miloševićeve vlasti".
Komentarišući izjavu da je cilj Lukovićeve predaje da se iznese istina, Kesić 
je rekao da se "u pritvoru nalazi čovek koji je optužen za ubistvo premijera, 
za ubistvo Ivana Stambolića, za pokušaj ubistva sadašnjeg ministra spoljnih 
poslova, za masakr na Ibarskoj magistrali". "Jedino ako bi njegov iskaz bio 
potkrepljen čvrstim dokazima moglo bi se poverovati u neku novu istinu", rekao 
je Kesić dodajući da iskaz "jednog serijskog ubice nije dovoljan".
(Beta)