> Izvor: matf
> Datum: 
> Rubrika: info_hronika
> Naslov: Načelnik beogradske policije  o podzemlju
> Članak:


Intervju Milorad Simić

Ne možemo isključiti svaku mogućnost daljih sukoba, u kojima žrtve mogu biti i 
građani, ali sve činimo i činićemo da do toga ne dođe, kaže prvi čovek gradskog 
SUP-a

Beogradska prestonica ove godine bila je poprište nekoliko vatrenih kriminalnih 
obračuna, atentata i pokušaja ubistava. Likvidacije iz automobila u vozilu, 
zaštitni znak ozloglašenog zemunskog klana, na beogradskom asfaltu ponovo su 
postale najuspešniji način obračuna među kriminalcima. 
General Milorad Simić koji je u martu postavljen na mesto prvog čoveka 
prestoničke policije u intervjuu za "Blic" kaže da u Beogradu postoji više 
organizovanih kriminalnih grupa čiji broj nije stalan, a najorganizovanije su 
one koje se bave trgovinom drogom, vozilima, razbojništvima, iznudama... 
- Ne možemo isključiti svaku mogućnost daljih sukoba, u kojima žrtve mogu biti 
i građani, ali sve činimo i činićemo da do toga ne dođe. Broj tih grupa i 
stepen njihove organizovanosti zavisi od efikasnosti mera koje prema njima 
preduzimaju policija, tužilaštvo i sudovi. Te grupe danas, po moći, nisu ni 
blizu zemunskog klana. Među njima često dolazi do sukoba interesa, uključujući 
i sukobe unutar samih grupa, koji se neretko završavaju i ubistvima - kaže 
general Simić.
nPosle serije ubistava na ulicama Beograda formirali ste specijalni tim za 
razrešavanje tih slučajeva. Kakvi su rezultati?
- Došlo se do određenih saznanja koja ukazuju na moguće motive i izvršioce ovih 
krivičnih dela, ali tim, i pored svih nastojanja, nije uspeo da obezbedi 
valjane dokaze na osnovu kojih bi protiv određenih lica mogla biti podneta 
krivična prijava. Na ovome se i dalje intenzivno radi. Međutim, treba imati u 
vidu da se radi o dobro planiranim i organizovanim likvidacijama, iza kojih 
policiji, s obzirom na postojeća ovlašćenja, ne ostaje mnogo prostora za brz i 
efikasan rad. 
nOve godine ubijeni su Kujo Kriještorac, Dalibor Mateović, Branko Bulatović, 
pokušana su ubistva Zorana Nedovića i Andrije Draškovića, ubijen je Branko 
Jevtović. Da li policija ima saznanja o izvršiocima ubistava? 
- Sva krivična dela sa smrtnom posledicom imaju prioritet u radu i njihovo 
rešavanje predstavlja profesionalni izazov za svakog beogradskog policajca. 
Međutim, rešavanje ovih ubistava zahteva uporan, složen, ozbiljan i dugotrajan 
policijski rad.
Prioritet, uz aktivno učešće specijalnog tužioca, jeste rešavanje oružanih 
obračuna iz 2004 godine, koji su nas po načinu izvršenja i posledicama 
podsetili na slične obračune iz bliske prošlosti. To znači, oružani napadi na 
Nedovića i Draškovića u kojima su stradali njihovi telohranitelji, kao i druga 
teška krivična dela koja se mogu dovesti u vezu sa njima. U rešavanju ovih 
ubistava prevashodno je prisutan motiv osvete, mada nismo isključili ni druge 
motive.
nIzvršioci atentata na Draškovića i ubice Jevtovića posle zločina su zapalili 
vozila kojima su izvršene sačekuše. Uklonjeni su tragovi. Kako policija može da 
obezbedi dokaze kojima bi mogla da procesuira slučajeve ili će oni, zbog 
uništenih dokaza, ostati nerešeni? 
- Pribavljanje dokaza u borbi protiv organizovanog kriminala najteži je deo 
posla kojim se policija i tužilaštvo bave. Dokazivanje je u skladu sa novim 
zakonodavstvom znatno otežano, a našoj policiji nedostaje i najsavremenija 
kriminalističko-tehnička oprema, pre svega za pronalaženje i veštačenje mikro i 
bioloških tragova. 
nKoja saznanja imate o "incidentu" kod Topčiderske zvezde između džipa Andrije 
Draškovića i vozila policijske brigade? Draškovićev advokat Veljko Delibašić 
tada je tvrdio da je policija pokušala atentat na njegovog klijenta. 
- "Incident" kod Topčderske zvezde okončan je tako što je advokat Delibašić u 
SUP doveo Dragana Protića iz Šapca, koji je izjavio da je tada on vozio 
Draškovićev džip i tom prilikom oštetio policijski džip i povredio policajca. 
Protić je izjavio da je sa lica mesta pobegao jer nije imao položen vozački 
ispit. On je sa krivičnom prijavom priveden sudiji koji mu je odredio pritvor u 
kome se i sada nalazi. Džip je kriminalističko-tehnički obrađen, i u njemu nisu 
pronađeni njegovi otisci. Potvrđeno je i da nema položen vozački ispit. Vozilo 
je privremeno oduzeto, i zbog carinskog prekršaja uz prijavu predato Carini. 
Protiv advokata Delibašića podneta je krivična prijava zbog klevete. U vezi sa 
ovim događajem razgovor sa Draškovićem još nije obavljen zbog njegove 
nedostupnosti.
nAtentati na Nedovića i Draškovića otvorili su pitanje nezakonitog angažovanja 
policajaca na obezbeđivanju ljudi iz kriminogene sredine. Da li to znači da im 
oni, osim fizičke zaštite, obezbeđuju i dostavljanje bitnih informacija iz 
policije? 
- Rukovodeći radnici beogradske policije svakodnevnim akcijama Odeljenja za 
kontrolu zakonitosti u radu, i sa Službom generalnog inspektora, angažovani su 
na otkrivanju policajaca koji se bave obezbeđivanjem ugostiteljskih i drugih 
objekata, a neretko i lica iz kriminogene sredine. Protiv njih se preduzimaju 
energične mere disciplinskog progona uz obaveznu suspenziju. Lica iz 
kriminogene sredine angažuju pripadnike policije na njihovom obezbeđenju pre 
svega zbog ovlašćenja za nošenje vatrenog oružja, njihove osposobljenosti za 
ove poslove i pomoći u slučaju eventualnih policijskih kontrola. Ovim 
policajcima uglavnom nisu poznate bitne informacije iz delokruga rada 
kriminalističke policije. 
nU izveštaju MUP-a pod "zatečenim stanjem" kao hipoteka nasleđa iz prošlosti 
navedena su nerasvetljena ubistva Bulatovića, Gavrilovića, Ćuruvije, Pantića i 
generala Stojičića Badže i Buhe. Izveštaj je podnet Odboru za bezbednost pre 
oslobađajuće presude u slučaju ubistva generala Buhe. Da li to znači da je MUP 
pre izricanja presude znao kakva će presuda biti doneta, pa je Buhino ubistvo 
klasifikovano kao nerasvetljeno, ili je u pitanju nova policijska istraga kojom 
je utvrđeno da su ubice generala Buhe neke druge osobe? 
- U vezi sa ubistvom generala Buhe tužilaštvo je izjavilo žalbu Vrhovnom sudu o 
kojoj još nije doneta odluka, a naša kriminalistička policija ne vodi novu 
"policijsku istragu". Naše aktivnosti na ovom slučaju zavisiće od zahteva i 
naloga tužilaštva.
nNajavili ste nove vatrene obračune kriminalaca na beogradskim ulicama. Koliko 
građani u tim situacijama mogu da budu bezbedni?
- Zbog naših procena da bi se u narednom periodu obračuni te vrste mogli 
nastaviti, beogradska policija je aktivnosti usmerila u pravcu formiranja 
posebnog tima i ka preventivnim merama za pojačanje kontrole lica iz 
kriminogene sredine i objekata u kojima se okupljaju.