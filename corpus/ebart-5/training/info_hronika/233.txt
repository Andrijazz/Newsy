> Izvor: matf
> Datum: 
> Rubrika: info_hronika
> Naslov: Nezvanični rezultati predsedničkih izbora u više regiona Srbije
> Članak:


UŽICE: Tadić, Karić, Nikolić
Prema još nezvaničnim rezulatima izbornih štabova užičkih stranaka, sa 92 
birališta, koliko ih je na području užičke opštine, na predsedničke izbore je 
izašlo oko 48 odsto upisanih birača. 
Prema podacima CeSID, Boris Tadić je osvojio 30,25, Bogoljub Karić 22,43, 
Tomislav Nikolić 21,96, a Dragan Maršićanin 17,65 odsto birača u Užicu. Isti 
redosled, ali sa veoma malim razlikama u procentima, ponudili su ovdašnji 
izborni štabovi predsedničkih kandidata. Na petom mestu je Ivica Dačić, 
kandidat SPS, sa oko 3.5, a potom sledi kneginja Jelisaveta Karađorđević sa oko 
1,6 odsto glasova.
U birački spisak užičke opštine upisano je 69,158 građana, koji su u nedelju 
glasali na 92 biračka mesta. Kako je Danasu izjavio Petar Vujadinović, 
predsednik Opštinske izborne komisije, ali i predstavnici predlagača 
predsedničkih kandidata u Užicu, tokom glasanja nije bilo kršenja izborne 
procedure. Ipak, pojedine stranke izrazile su nezadovoljstvo sadržajem novog 
broja Užičke nedelje, za koju tvrde da je prekršila izbornu tišinu. Ovaj 
nedeljnik je izašao u petak 11.,juna, u vreme izborne tišine, a  na njegovoj 
naslovnoj stranici odštampan je datum 10. jun. 
Pritvorenici u Okružnom zatvoru u Užicu u nedelju nisu glasali, jer kako je 
objasnio Petar Vujadinović, biračko mesto nije formirano pošto je u ovom 
pritvoru trenutno manje od sto zatvorenika, čime nisu bili ispunjeni zakonski 
uslovi za formiranje glasačkog mesta. Na ovim izborima, na ukupno četiri 
biračka mesta u Krčagovu, Gorjanima, Kremnima i Zlakusi, glasao je 261 vojnik.
U Zlatiborskom okrugu, bez Priboja, za koji juče do 14 časova nijedan izborni 
štab ni CeSid u Užicu, nisu imali podatke, odziv birača je bio oko 48 odsto. 
Pored Užica, Boris Tadić je najviše glasova dobio u Kosjeriću, Prijepolju i 
Sjenici( čak 64,46 odsto glasova), a Tomislav Nikolić u Arilju, Bajinoj Bašti, 
Novoj Varoši, Požegi i Čajetini. U devet opština Zlatiborskog okruga, prema još 
uvek nezvaničnim rezultatima,  Tadić je osvojio 29.81, Nikolić 29.23, 
Maršićanin 16,75, a Karić 13.56 odsto glasova birača koji su glasali u 
nedelju.   

KRALJEVO: Za Nikolića
Na osnovu rezultata Opštinskog izbornog štaba kandidata DS Borisa Tadića, u 
Kraljevu je najviše glasova, 15.796 dobio Tomislav Nikolić, kandidat SRS, a 
drugi je Boris Tadić sa 11.631 glasom. Po broju osvojenih glasova, kako je 
novinarima  saopštio Slobodan Mihajlović, predsednik OO DS, na trećem mestu je 
Dragan Maršićanin kandidat vladajuće koalicije (8.323), dok se kandidat grupe 
građana Bogoljub Karić,  nalazi na četvrtom mestu sa 6.984 glasa.
Broj izašlih na izbore u Kraljevu nešto je manji u odnosu na prosek republike i 
iznosi 43,25 odsto, pri čemu je znatno veći odziv starije populacije - rekao je 
Mihajlović i pozvao mlade da 27. juna u drugom izbornom krugu u većem procentu 
izađu na izbore.
Mnoge stranke i pojedinci iz vlasti još preksinoć su nedvosmisleno poručili da 
će podržati Tadića u drugom krugu, kao jedinog demokratskog kandidata, rekao je 
Mihajlović i naglasio da jedino DSS nije javno obelodanila svoje namere. On je, 
takođe, rekao kako će se u drugom krugu izbora , 27. juna Srbija konačno 
odlučiti između radikalizacije i samoblokade i napretka u pravcu Evropske 
unije. 

POŽAREVAC: Nikolić, Karić, Tadić
Prema nezvaničnim rezultatima koje je juče saopštila Opštinska izborna komisija 
u Požarevcu je na 68 biračkih mesta od 67.331 birača za novog predsednika 
Srbije glasalo je 39.964 ili 48,96 odsto punoletnih građana ove opštine.
Za predsedničkog kandidata SRS Tomislava Nikolića svoj glas je dalo 9.322 
birača ili 28,28 odsto od izašlh građana na izbore. Iza njega se nalazi 
kandidat grupe građana, Bogoljub Karić, koji je dobio 7.953 glasa (24,13), dok 
je na trećem mestu kandidat DS, Boris Tadić, koji je dobio 7.779 glasova 
(23,60). Kandidat vladajuće koalicije, Dragan Maršićanin na četvertom je mestu 
sa 3.885 glasova ili (11,78), a iza njega je kandidat SPS Ivica Dačić sa 1.964 
glasa ili 3,14 posto. 
U opštini Veliko Gradište je od 20.579 upisanih birača na birališta izašlo, 
8.689 birača (42,22 odsto). Tomislav Nikolić je dobio 2.636 (30,78) ispred 
Bogoljuba Karića sa 2.034 (23,69) Borisa Tadića sa 1.569 (18,32). Slede Ivica 
Dačić sa 1.124 ili 13,14 glasova i Dragan Maršićanin sa 761 glasom ili deset 
odsto glasova. 
Od upisanih 13.856 birača na birališta u opštini Žabari glasao je 5.721 birač. 
Najviše glasova pripalo je Tomislavu Nikoliću, 1.618 (27,71). Iza njega su 
Bogoljub Karić sa 1.112 (19,05), Boris Tadić sa 1.081 glasom (18 52) Ivica 
Dačić sa 949 glasova ili (16,26) Dragan Maršićanin sa 581 glasom ( 9,95).

PIROT: Nikoliću tri opštine, Tadiću jedna
U tri od četiri opštine Pirotskog okruga- Pirotu, Babušnici i Beloj Palanci na 
predsedničkim izborima pobedio je kandidat SRS Tomislav Nikolić, a u 
Dimitrovgradu kandidat DS Boris Tadić, podaci su opštinskih izbornih komisija. 
U pirotskoj opštini od 51.723 upisana birača na izbore je izašlo 24.537 . 
Najviše glasova dobio je Nikolić, na drugom mestu je Karić, na trećem Tadić a 
na četvrtom Maršićanin.
U belopalanačkoj opštini do 11.135 birača glasalo je 5.600 birača koji su 
najviše glasova dali Nikoliću, slede Tadić, Karić i Maršićanin. U opštini 
Babušnica od 13.003 birača glasalo je 6.221 birač. I u ovoj opštini ubedljivo 
je pobedio Nikolić. Bogoljub Karić je drugi, Tadić treći a Maršićanin četvrti. 
U dimitrovgradskoj opštini od 9.811 upisanih birača na izbore je izašlo 4.633. 
Tadić je dobio najveći broj glasova, slede Nikolić, Karić i Maršićanin.

MAJDANPEK: Tadić iza Nikolića
Prema prvim nezvaničnim rezultatima Opštinske izborne komisije, na netom 
završenom prvom krugu predsedničkih izbora na 41 biračko mesto u majdanpečkoj 
opštini izašlo je 8914 birača što predstavlja 44,67 procenata ukupnog biračkog 
tela ove komune. Prema redosledu kandidata izborni rezultati u opštini 
Majdanpek bitnije se ne razlikuju od onih na nivou Srbije. Najveće poverenje 
glasača dobio je kandidat SRS Tomislav Nikolić sa 2.633 glasa ili 29,54 odsto. 
Iza njega je Boris Tadić, kandidat DS sa 1.984 ili 22,26 procenata, a koga u 
stopu prati kandidat grupe građana Bogoljub Karić sa osam osvojenih glasova 
manje, ili procentualno izraženo 22,17 procenata. Predsednički kandidat 
vladajuće koalicije Dragan Maršićanin osvojio je 925 glasova ili 10,38 odsto, a 
Ivica Dačić, kandidat SPS 599 glasova ili 6,72 procenata.
Inače, na 24 biračka mesta u opštini Majdanpek najveći broj glasova dobio je 
Tomislav Nikolić, Boris Tadić na 12, a Bogoljub Karić na četiri biračka mesta, 
s tim što su Tadić i Karić na jednom biračkom mestu osvojili identičan broj 
glasova.

KRAGUJEVAC: Nikolić i Tadić prednjače
Prema informaciji RIK, na predsedničkim izborima kandidat SRS Tomislav Nikolić 
u Kragujevcu je osvojio 31,91 odsto glasova. Drugi je DS Boris Tadić, za koga 
se opredelilo 25,54 odsto Kragujevčana s pravom glasa izašlih na izbore. 
Bogoljub Karić i ovde je treći, sa dobijenih 17,63 odsto glasova, dok se za 
kandidata vladajuće koalicije Dragana Maršićanina u centru Šumadije izjasnilo 
16,75 odsto birača. U Kragujevcu je prekjuče na izbore izašlo 50,12 odsto od 
ukupno 153.350 evidentiranih glasača.
Izborni rezultati u Kragujevcu su slični, ali unekoliko i drugačiji od onih 
zabeleženih u Beogradu, Vojvodini i u drugim delovima Srbije. Redosled 
kandidata i ovde je isti: Nikolić prvi, Tadić drugi, Karić treći..., ali su 
glasovi birača "raspoređeni" nešto drugačije no drugde po Srbiji, s time što je 
ovde i izlaznost nešto drugačija, odnosno za oko tri odsto veća od zabeležene u 
celoj republici. Ta nešto veća izlaznost Kragujevčana mogla bi da se tumači i 
pojačanom željom ovdašnjih birača opterećenih dugogodišnjom neveselom 
ekonomskom, privrednom i socijalnom situacijom u gradu, da država što pre krene 
putem izlaska iz krize. S druge strane, i izborna ponuda je donekle odgovarala 
strukturi ovdašnjeg stanovništva, u kojem preovlađujuću većinu čine šumadijski 
radnici i seljaci, kao i veći broj doseljenih sa Kosmeta i iz Sandžaka.
Tom strukturom biračkog tela, ali i relatiavno niskim rejtingom ovdašnjeg 
ogranka DS, može da se tumači i nešto veća razlika u dobijenim glasovima (za 
oko tri odsto) između Nikolića i Tadića, u korist onog prvog, no u Srbiji, u 
celini. Istovremeno, i predsednički kandidat vladajuće koalicije Dragan 
Maršićanin je ovde dobio za oko 3,5 odsto glasova više od republičkog 
"proseka", dok je razlika između njega (Maršićanina) i Karića u Kragujevcu 
znatno manja (nepunih jedan odsto) nego u Srbiji (gotovo pet odsto). Ovaj 
"uspeh" Maršićanina u Kragujevcu najverovatnije je posledica osnovane 
pretpostavke da u "državotvornoj" Šumadiji nacionalno-demokratske stranke, 
poput DSS, SPO i NS, i dalje imaju nešto jače uporište nego u drugim delovima 
Srbije.
Iako je Kragujevcu javno obećao vraćanje statusa prestonice, Bogoljub Karić je 
ovde prošao nešto slabije (17,63 odsto glasova) no drugde po Srbiji. 
Kragujevčanima je, reklo bi se, dosta predizbornih slogana tipa "Šumadija srce 
Srbije" i "srpski Pijemont" i obećanja o vraćanju nekadašnjih pozicija i 
značaja njihovom gradu i religiji. Ovo tim pre što je praksa pokazala da u 
postizbornim periodima i Kragujevac i Šumadija bivaju gurani u još veći zapećak 
i privredno-socijalno beznađe kojem se kraj ne nazire.

NIŠ: Tadić iza Karića
Stranački izborni štabovi i CeSID u Nišu juče su saopštili preliminarne 
rezultate predsedničkih izbora, koji se razlikuju od republičkog proseka i 
izbornog poretka kandidata pošto je nezvisni kandidat Bolgoljub Karić dospeo na 
drugo mesto - iza Tomislava Nikolića, ispred Borisa Tadića.
U CeSID su naveli da je prema nezvaničnim podacima na izbore u gradu Nišu 
izašlo  47,8 odsto upisanih birača ( 216 593 u opštini Niš i 12 926 u opštini 
Niška Banja. Za razliku od republičkog rezultata, kandidat grupe građana 
Bogoljub Karić bio je drugi (25,6 odsto glasova), a kandidat DS Boris Tadić 
treći (23,4 odsto). Prvi je kandidat SRS Tomislav Nikolić sa 26,8 odsto glasova 
birača. Četvrti je kandidat vladajuće koalicije Dragan Maršićanin (14,8 odsto 
glasova).
Prema uporednim podacima, Nikolić i Maršićanin dobili su u Nišu nešto manje 
glasova nego SRS na prošlogodišnjim decembarskim izborima, a Tadić nešto više 
nego DS na tim izborima. Maršićanin je dobio veći procenat glasova od 
republičkog "proseka", kao i princeza Jelisaveta Karađorđević (2,2) i Milovan 
Drecun (1,4), dok je kandidat SPS Ivica Dačić u Nišu prošao gore nego na nivou 
republike (2,9 odsto).
U izbornim štabovima DS i SRS potvrdili su da je je Tadić dobio najviše glasova 
u centru Niša, Karić na periferiji, a Nikolić u okolnim selima. Najveće 
iznenađenje na ovim izborima, uspeh političkog anonimusa Karića, predsednik 
Izbornog štaba DS Vladimir Domazet je objasnio rečima da "Karića niko nije 
ozbiljno shvatio, tako da ga protikandidati nisu napadali, za razliku od 
Tadića, koji je trpeo napade sa dve strane". 
Više politikologa su preksinoć u lokalnim medijima ocenili da je Karić u 
kampanji "pogodio" raspoloženje prosečnih birača u Nišu. Prema njihovim 
ocenama, Karić je "koristeći ekonomski patriotizam i socijalnu demagogiju, 
veoma osiromašenim građanima Niša obećavao ono što ih najviše zanima: posao i 
bolji život". Osim toga, upozorili su oni,  postoji mogućnost da su "tajkun 
poreklom sa Kosova" i "patriotski novinar Drecun" imali "natprosečni" izborni 
učinak u Nišu zahvaljujući i glasovima više od 10 hiljada raseljenih kosmetskih 
Srba koji su boravište našli u ovom gradu.

ŠABAC: Pobeda radikala
Na predsedničkim izborima u šabačkoj opštini od u kupno 98.434 birača na izbore 
je izašlo 48,3 odsto građana sa pravom glasa. Kandidat SRS Tomislav Nikolić 
osvojio je 33,4 odsto glasova, Boris Tadić 24,5 odsto, na trećem mestu bio je 
kandidat vladajuće koalicije Dragan Maršićanin sa 17,45 odsto, a Bogoljub Karić 
osvojio je 12,25 odsto glasova. Ostali kandidati osvojili su znatno manje 
glasova: Ivica Dačić 5,4 odsto, Jelisaveta Karađorđević 2,14 odsto, dok ostali 
nisu imali ni po jedan odsto glasova.
Izbori su protekli bez primedbi stranaka i koalicije, a zabeležen je nešto veći 
odziv birača nego na prethodnim predsedničkim izborima. Na biralištima u 
gradskim mesnim zajednicama bila je znatno veća izlaznost nego na seoskom 
području i tu su zabeleženi bolji rezultati za Tadića i Maršićanina, dok je na 
seoskom području Nikolić ubedljivo dobio.
Dopisnici Danasa i agencije