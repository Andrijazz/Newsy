> Izvor: matf
> Datum: 
> Rubrika: info_hronika
> Naslov: SUĐENjE ZA UBISTVO PREMIJERA ĐINĐIĆA
> Članak:


Psihijatri utvrdili da su Krsmanović, Pejaković i Tojaga mentalno zdrave osobe

Doktor Branko Mandić, sudski veštak neuropsihijatar, izjavio je juče u 
Specijalnom sudu da su Dušan Krsmanović, Saša Pejaković i Željko Tojaga, 
optuženi za ubistvo premijera Zorana Đinđića, duševno zdrave osobe, bez 
alkoholne ili neke druge zavisnosti. Veštak je rekao da je optuženi Zvezdan 
Jovanović odbio neuropsihijatrijsko veštačenje, tako da ne postoji nalaz o 
njegovoj ličnosti.
Krsmanović je, kako je utvrdila komisija veštaka, emocionalno nestabilna 
ličnost, čije su intelektualne sposobnosti u granicama donjeg proseka. On je 
osoba nedovoljno formiranog identiteta, podložan manipulaciji, nesiguran i 
infantilan, a uklopio se u grupu koja je na njega delovala opčinjavajuće, u 
kojoj je imao podređen položaj. Njegova sposobnost rasuđivanja bila je smanjena 
zbog ograničenih intelektualnih mogućnosti, ali ne bitno.
Prema nalazu veštaka, Saša Pejaković je, takođe, emocionalno nestabilna 
ličnost, ali su njegove intelektualne sposobnosti u granicama solidnog proseka. 
Veštak kaže da je on odgovorna osoba koja drži do svog socijalnog statusa i 
naglašava osećanje poslušnosti, što je karakteristično za pripadnike određenih 
državnih institucija, kakva je bila Jedinica za specijalne operacije, u kojoj 
je radio. Ipak, Pejaković je imao mogućnost da načini izbor najpovoljniji za 
sebe, kao i da uvidi razliku između dobra i zla.
Željko Tojaga je odbio psihološko veštačenje, smatrajući da je to ponižavajuće 
za njega, tako da je obavljen samo psihijatrijski pregled. Doktor Mandić navodi 
da kod njega ne postoje tragovi posttraumatskog poremećaja. Tojaga svoje 
emocije drži pod kontrolom, a odlikuje ga poštovanje autoriteta i poslušnost, 
ali i sposobnost biranja najprihvatljivijeg izbora. Za njega su autoritativne 
samo one osobe koje dele njegovo životno iskustvo.
Da podsetimo, Dušanu Krsmanoviću optužnica pripisuje članstvo u zemunskom 
kriminalnom klanu i ulogu osmatranja prilikom atentata na premijera Đinđića. 
Navodi se da je bio u automobilu nedaleko od zgrade vlade, kada je pucano na 
Đinđića. Optuženi Pejaković bio je šef obezbeđenja JSO kod vođe klana Dušana 
Spasojevića i bio je sa njim u vreme atentata i narednih dana. Željko Tojaga je 
optužen za događaj kod "Beogradske arene", što je u optužnici označeno kao 
pokušaj ubistva premijera, odnosno slučaj "Limes". Tada je Dejan Milenković 
Bagzi presekao put Đinđićevom vozilu, a prema optužnici, Tojagin zadatak bio je 
da zaustavljeni automobil gađa "zoljom" sa obližnjeg nadvožnjaka.