> Izvor: matf
> Datum: 
> Rubrika: info_hronika
> Naslov: OSAM GODINA ZATVORA ALEKSANDRI VUČETIĆ
> Članak:


ALEKSANDRA Vučetić (31) osuđena je juče u beogradskom Okružnom sudu na osam 
godina zatvora zbog ubistva brata od tetke Dejana Alajbegovića (30). Veće, 
kojim je predsedavala sudija Natalija Bobot, Enohu Drobni (29), kod kojeg se 
Aleksandra krila posle ubistva, izreklo je kaznu od tri meseca, uslovno na 
godinu dana. Ubistvo se dogodilo 29. aprila prošle godine oko 23 časa, kod 
restorana "Fontana" u Ulici omladinskih brigada. Pokojni Dejan bio je u društvu 
devojke, s kojom je samo nekoliko trenutaka ranije izašao iz bioskopa. 
Naočigled prolaznika, Aleksandra je prišla bratu, počela da se svađa sa njim, 
da bi zatim izvukla pištolj. Prvo ga je okrenula prema Dejanovoj devojci, a 
zatim ispalila dva hica u njega. Posle toga sela je u "mercedes" i pobegla. 
Sledećih 15 dana krila se kod Drobnija u Ugrinovcima. 
Glavni pretres protiv Aleksandre vodio se iza zatvorenih vrata. Ona je dugi niz 
godina provela po zatvorima širom Evrope, uglavnom zbog sitnih prevara. Prema 
onome što je moglo da se čuje ona je pred većem tvrdila da joj se učinilo da će 
je Dejan napasti. Između ostalog je kazala da joj je žao zbog svega što se 
desilo i da bi "radije videla sebe u sanduku nego Dejana".