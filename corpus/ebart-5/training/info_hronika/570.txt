> Izvor: matf
> Datum: 
> Rubrika: info_hronika
> Naslov: Svedok koji tereti Sretena Jocića tvrdi za "Blic"
> Članak:


Kod uhapšenog D.C. policija pronašla cedulju s imenom Zorana Đorđevića, adresom 
i rasporedom prostorija u njegovom stanu

BEOGRAD - Ispred zgrade Zorana Đorđevića, jedinog svedoka koji Sretena Jocića, 
zvanog Joca Amsterdam, tereti za podstrekivanje na ubistvo Gorana Marjanovića, 
nedavno je uhapšen D.C. iz okoline Beograda. U njegovom džepu policija je 
pronašla cedulja sa Đorđevićevim imenom, adresom i rasporedom prostorija u 
njegovom stanu.

- Ne znam s kakvom namerom ili zadatkom je došao pred moju zgradu, ali znam da 
je to čovek Sretena Jocića. Upao je u zamku policajaca koji me obezbeđuju. 
Priveden je i pušten, i sve to u momentu kada je Jocić bio u pritvoru. Ne znam 
da li je taj čovek hteo da me ubije, zaplaši ili utiče na mene... - priča 
Đorđević za "Blic". 
On tvrdi da je informaciju o ovom hapšenju Specijalno tužilaštvo imalo pre nego 
što je Jocić pušten iz pritvora.
Sretenu Jociću je posle ekstradicije iz Holandije određen pritvor samo zbog 
opasnosti od bekstva. Dva meseca kasnije on je pušten iz pritvora uz kauciju od 
300.000 evra.
- Da je u rešenju o određivanju pritvora navedena i odredba po kojoj se ova 
mera izriče i zbog mogućnosti uticaja na svedoke, Jocić bi i dalje bio u 
Centralnom zatvoru zbog sumnje da je sada već osuđene Bojana Milosavljevića i 
Miodraga Prodanovića 1995. godine u Beogradu podstrekivao na ubistvo Gorana 
Marjanovića - kaže izvor "Blica" blizak pravosuđu.
 Đorđević na to dodaje:
 - Ako nema opasnosti od uticaja na svedoke, šta je onda Jocin čovek tražio 
ispred moje zgrade? Specijalni tužilac je o tome obavešten. I šta se desilo? 
Ništa!
On dodaje da je jedini imao hrabrosti da kaže istinu o Joci Amsterdamu, ali ga 
ne zove niko iz nadležnih organa. 
 - Istražni sudija kaže da me ne zove, jer je moja izjava da je Jocić naredio 
Milosavljeviću i Prodanoviću da ubiju Marjanovića pravosnažna. A pri tom 
osuđenog Marjanovića i Prodanovića zove za svedoke. Pa i njihova je izjava 
pravosnažna. Samo je njihova lažna, isto kao i svih tih Jocinih svedoka koji su 
pohrlili iz inostranstva da kažu da je on u vreme ubistva bio u Holandiji. I 
onda su pravo sa saslušanja otišli iz zemlje. Jedino sam ja ovde, ali sam 
očigledno umro za sud - kaže Đorđević. 
Zbog toga je on pre nekoliko dana uputio dopise tužilaštvu i sudu  u kojima 
navodi da će upravo oni biti odgovorni ukoliko se njemu i njegovoj porodici 
nešto dogodi.