> Izvor: matf
> Datum: 
> Rubrika: info_hronika
> Naslov: Nastavljeno suđenje Nenadu Opačiću     
> Članak:


Novi Sad - Krivično veće Okružnog suda u Novom Sadu, odlučilo je juče  tokom 
glavnog pretresa u postupku u kome se Nenad Opačić (1961) poznat kao Neša, 
njegov brat Predrag poznat kao Mungos, Aleksandar Lošić (1979) poznat kao Ćela, 
svi iz Veternika, te Aleksandar Ivanović (1982) poznat kao Ivan, terete za 
otmicu Mladena Marića (1971) iz Iriga 24. februara ove godine u Novom Sadu, da  
Marić  bude saslušan 30. maja bez prisustva javnosti.
 Oštećeni je  zatražio da se saslušanje odloži, zbog toga što je psihički 
rastrojen jer je uoči saslušanja po anonimnoj prijavi " kao diler droge i 
oružja, te Arkanov čovek" priveden na informativni razgovor u policijsku 
stanicu u Irigu, te da mu je isto jutro zbog drugog krivičnog predmeta, odnosno 
analize DNK uzimana krv. Marić je zatražio da se saslušanje održi bez prisustva 
javnosti zbog pojedinosti koje mogu narušiti njegovu privatnost i ličnost. 
Marića su okrivljeni prema navodima optužnice nakon strahovitog mučenja u 
kafiću Mikelo u Vetreniku, u kome su mu nanete teške telesne povrede, fraktura 
jagodične kosti i izmeštanje koštanih ulomaka, gurali polne organe u usta i 
primoravali ga na oralni seks.
Krivično veće danas je saslušalo svedoke Đuru Brkića, portira Tržnog centra 
"Planeta", prodavačicu Svetlanu Stevanović, Marićevog kuma Borka Živkovića i 
Nenada Stevića, koji je Marića prevezao u kafić Mikelo u Veterniku. Na sledećm 
ročištu 30. maja osim Marića, biće saslušani i Dragan Ćurčin zvani Ćure, Zlatko 
Lukić zvani Zlaja i Milan Janjuš zvani Brazilac, te Vojislav Škrbić i Stevan 
Tadić koji se nalaze u pritvoru zbog drugih krivičnih dela. 