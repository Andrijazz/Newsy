> Izvor: matf
> Datum: 
> Rubrika: info_hronika
> Naslov: JOŠ SE TRAGA ZA TELOM MLADIĆA KOJI SE PREKJUČE UTOPIO NA NOVOSADSKOM ŠTRANDU
> Članak:


NOVI SAD  - U Dunavu kod Novog Sada ni juče nije pronađeno telo 
šesnaestogodišnjeg Dalibora Crepulje iz Šipova u Bosni i Hercegovini, koji se 
prekjuče po podne najverovatnije udavio na kupalištu Štrand. Odmah su 
angažovani spasioci i ronioci, ali nisu uspeli da ga pronađu.
Crepulja je deo letnjeg raspusta provodio kod rođaka, a na kupalište Štrand je 
prekjuče došao sa sestrom. Iako neplivač, kako saznajemo, ušao je u Dunav 
ispred centralnog platoa i nestao u reci petnaestak metara iza bova, koje 
označavaju dokle je bezbedno plivanje. Mada na tom delu Dunav nije dubok, 
pretpostavlja se da je mladić upao u rupu u rečnom dnu i potonuo. U trenutku 
kada se to dogodilo, na plaži nije bilo puno kupača, a u njegovoj blizini je 
bila i njegova sestra, koja takođe ne zna da pliva.
Ona je odmah istrčala na obalu i pozvala spasioce koji su zaronili u reku, ali 
mladića nisu pronašli, pa su u pomoć pozvani i ronioci.