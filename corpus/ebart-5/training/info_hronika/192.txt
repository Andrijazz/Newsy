> Izvor: matf
> Datum: 
> Rubrika: info_hronika
> Naslov: IZ GODIŠNjEG IZVEŠTAJA MUP-a 
> Članak:


U disciplinskim postupcima izrečeno 58 mera prestanka radnog odnosa 
 
Tokom 2003. godine uhapšeno je 40, suspendovano 280, a protiv 329 radnika 
Ministarstva unutrašnjih poslova Srbije podnete su krivične prijave zbog 590 
izvršenih krivičnih dela, navedeno je u godišnjem izveštaju MUP o radu. 

Protiv 585 radnika MUP podnete su prekršajne prijave, uglavnom, zbog prekršaja 
iz oblasti bezbednosti saobraćaja (449) i javnog reda i mira (118). 

U 2003. godini MUP je pokrenuo 1.721 disciplinski postupak protiv svojih 
radnika, zbog učinjenih 1.158 težih i 563 lakše povrede radnih obaveza. U 
okončanim disciplinskim postupcima izrečeno je 58 mera prestanka radnog odnosa 
i 790 ostalih disciplinskih mera i kazni. 

MUP je prošle godine napustilo 478 radnika (148 po osnovu sticanja prava na 
penziju, a za 330 je prestao radni odnos po drugim osnovama), a u stalni radni 
odnos je primljeno 2.815 radnika. U Srbiji sada na 1.000 stanovnika dolaze 2,9 
uniformisana policajca. 

U 2003. godini osam pripadnika MUP poginulo je pri obavljanju zadataka, a 196 
je povređeno. 

Pripadnici policije prošle godine su upotrebili "sredstva prinude" u 1.215 
slučajeva (fizička snaga 656, palica 67, vatreno oružje 26 i ostala sredstva 
prinude 466), a u samo devet slučajeva ocenjeno je da su upotrebljena 
neopravdano. 

Zbog toga su protiv 10 policajaca podnete krivične prijave, a protiv šest 
pokrenut disciplinski postupak. 

Upotrebe policijskih sredstava prinude u šest slučajeva je "imala smrtni 
ishod", jedna osoba je zadobila teške, a 35 lake telesne povrede. 

Na rad i ponašanje pripadnika MUP podneto je 2.827 predstavki, od kojih je 
svaka proverena i kao osnovano je prihvaćeno njih 209. 

Prema tim predstavkama, disciplinski postupak pokrenut jer protiv 70 radnika 
MUP, zbog teže povrede dužnosti.

TANJUG