> Izvor: matf
> Datum: 
> Rubrika: info_hronika
> Naslov: Saslušani članovi porodice ubijenog urednika lista "Dan"
> Članak:


PODGORICA - Članovi najuže porodice ubijenog urednika lista "Dan" Duška 
Jovanovića saopštili su u istrazi da im je pokojni Jovanović "ukazivao" na to 
da je jedna od osoba koja mu je pretila šef Službe državne bezbednosti Duško 
Marković.
Advokat porodice Jovanović Budimir Darmanović rekao je agenciji Beta da su 
članovi najuže porodice Duška Jovanovića juče saslušani.
Darmanović je rekao da su saslušani brat, sestra, supruga i zet ubijenog 
urednika "Dana" iz "čijih svedočenja proizilazi da se Dušku Jovanoviću 
kontinuirano pretilo od 1997. do poslednjih dana pred smrt".
On je naveo da je supruga ubijenog Jovanovića Slavica saopštila da joj je 
suprug u aprilu 2003. godine saopštio da mu je telefonom pretio šef SDB Duško 
Marković.
Darmanović je dodao da je i Jovanovićev brat Miodrag sudiji saopštio da je šef 
tajne policije "jedan od ljudi koji su pretili".
Članovi porodice ubijenog urednika "Dana" takođe su govorili da je Duško 
Jovanović za Aca Đukanovića, brata crnogorskog premijera, govorio da je "opasan 
čovek".
Jovanovići su istražnom sudiji saopštili imena osoba za koje je pokojni urednik 
"Dana" sumnjao da su ga fizički napadale.
"Radi se o pripadnicima policije protiv kojih je, koliko znam, pokrenut 
postupak u podgoričkom Osnovnom sudu. Tim policajcima je logističku podršku 
davao tadašnji ministar unutrašnjih poslova Vukašin Maraš", kazao je 
Darmanović.