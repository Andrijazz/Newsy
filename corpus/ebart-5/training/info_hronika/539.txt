> Izvor: matf
> Datum: 
> Rubrika: info_hronika
> Naslov: Podgorica  - Specijalni izaslanik visokog predstavnika Evropske unije za 
> Članak:

crnogorski referendum Miroslav Lajčak juče je u Podgorici razgovarao s 
čelnicima suverenističkog i unionističkog bloka, a potom i s predstavnicima 
međunarodne zajednice u Crnoj Gori. 
Lajčak je ocijenio da referendumska kampanja od njegove posljednje posjete 
Crnoj Gori, prije desetak dana ide normalnim tokom i da Evropska unija više 
nema razloga da bude nezadovoljna. Lajčak je stigao u Crnu Goru iz Beograda, 
gdje je najavio da će EU 15. maja zauzeti zvaničan stav o tome kakvi treba da 
budu odnosi između Srbije i Crne Gore poslije crnogorskog referenduma. Lajčak 
je rekao da je dodatni razlog za njegov dolazak u Beograd i Podgoricu to što će 
se u srijedu  u Briselu, u središtu EU, razgovarati o crnogorskom referendumu, 
ali nije precizirao o kakvim je sastancima riječ.
Crnogorski premijer Milo Đukanović prenio je Lajčaku da će postreferendumski 
tok biti do kraja u skladu s pravilima prihvaćenim od strane svih učesnika 
procesa i na liniji evropskih očekivanja. To će bitno uticati na pozitivnu 
atmosferu u Crnoj Gori i učvršćivanje političke stabilnosti, kao i na 
konstruktivne odnose sa Srbijom, što je put ka bržim integracijama u Evropsku 
uniju, rekao je Đukanović.
Lajčak je, prema saopštenju Vlade Crne Gore, izrazio zadovoljstvo zbog napretka 
ostvarenog u referendumskoj kampanji posle njegove ranije posjete i pozitivne 
atmosfere u kojoj teče referendumski proces u Crnoj Gori. Time Crna Gora šalje 
dobru poruku za Evropu, rekao je Lajčak, navodeći da će taj utisak prenijeti 
Briselu uoči predstojeće sjednice Ministarskog savjeta Evropske unije.
Lajčak je obavijestio Đukanovića da će ponovo posjetiti Crnu Goru posle 
zasjedanja Ministarskog savjeta EU.