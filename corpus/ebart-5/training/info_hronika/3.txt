> Izvor: matf
> Datum: 
> Rubrika: info_hronika
> Naslov: Presudom Drugog opštinskog suda Slobodan Milošević ostao bez kuće u Užičkoj 
> Članak:

ulici

Beograd - Sudsko Veće Drugog opštinskog suda donelo je presudu da se bivši 
predsednik SRJ i Srbije Slobodan Milošević bespravno uselio u vilu u Užičkoj 
ulici broj 34 na Dedinju i poništilo ugovor o njenom otkupu.
Kako saznajemo u presudi sudije Marine Klarić - Živković navodi se da se 
Milošević bespravno doselio u Užičku ulicu, jer je već bio nastanjen, nedaleko 
odatle, u vilu u Tolstojevoj ulici broj 33. Vilu u Užičkoj ulici od 95 
kvadratnih metara na 40 ari placa Milošević je otkupio za 9.364 nemačke marke. 
Inače, tržišna vrednost vile i placa procenjena je na tri miliona evra. Užička 
ulica važi za najekskluzivniji deo Beograda, između ostalog i zato što je u 
njoj, u zgradi broj 15, živeo i predsednik bivše Jugoslavije Josip Broz. 
Milošević je ovu transakciju započeo neposredno pred NATO bombardovanje 1999. 
godine i završio kad je ono bilo u najvećem jeku. Tadašnji članovi Vlade Srbije 
Vojislav Šešelj, Milovan Bojić i Dragan Tomić, kao i tadašnji predsednik 
vladine Stambene komisije Branislav Ivković omogućili su svojim potpisima na 
zvaničnim dokumentima Miloševiću da otkupi vilu, dok je objedinjavanje placa, 
kome su pripojene četiri parcele, omogućio tadašnji gradonačelnik Beograda 
Vojislav Mihailović. Mihailović  je sazvao hitnu sednicu 21. aprila na kojoj je 
doneta odluka o objedinjavanju parcela. Zanimljivo je da tog dana gradski 
parlament nije imao kvorum, ali su propisi za vreme vanrednog stanja 
dozvoljavali da skupština donosi odluke i u krnjem sastavu. 
Predsednik SPS ostaće definitivno bez vile u Užičkoj ulici, ukoliko više sudske 
instance potvrde prvostepenu presudu Drugog opštinskog suda.
Advokat Iva Sekulić iz kancelarije Zdenka Tomanovića rekla je za Danas da će 
podneti žalbu na presudu, ali da je neophodno da prvo dobije punomoćje 
Slobodana Miloševića. Navela je da je sud doneo presudu samo na osnovu tvrdnji 
tužilaštva, jer Milošević zasad nije učestvovao u procesu
- Naša kancelarija je imala ovlašćenje suda da učestvuje u procesu, ali ne i 
punomoćje Miloševića, tako da smo mogli samo da primamo dokumenta. Presuda nam 
je dostavljena 31. decembra, imamo 15 dana za podnošenje žalbe i očekujemo da 
ćemo uskoro dobiti punomoćje - kazala nam je Sekulićeva.