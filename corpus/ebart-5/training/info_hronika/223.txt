> Izvor: matf
> Datum: 
> Rubrika: info_hronika
> Naslov: NAGAĐANjA OKO POVRATKA MIODRAGA KOSTIĆA SA SLUŽBENOG PUTA
> Članak:


NOVI SAD - Nagađanja oko (ne)dolaska Miodraga Kostića, vlasnika MK Komerca iz 
Novog Sada, za kojim je MUP Srbije raspisao potragu, idu dotle da se 
kontroverzni biznismen neće skoro pojaviti ne samo u gradu gde ga očekuju, već 
da je za duži rok napustio zemlju. Istina, ima i nezvaničnih i tvrdnji da će se 
on već koliko danas obresti u novosadskoj policiji.
Pitanje "Novosti", ima li saznanja da li će njegov klijent stići danas, advokat 
i zastupnik Kostićev, Vladimir Horovic Vava juče nije ni demantovao  niti 
potvrdio takvu mogućnost. Podsetimo, on je našem listu već izjavio da u dolazak 
Miodraga Kostića ne treba sumnjati. On je tom prilikom naveo da mu je avionska 
karta čekirana za sredu ili četvrtak.
Nešto precizniji odgovor dala nam je Natalija Marko, iz MK Komerca:
- Hoće li doći ne znam, ja ga očekujem, poručio mi je da mu pripremim neki 
poslovni materijal, jer gostuje u emisiji "Utisak nedelje" na TV Kanalu B-92, 
kod Olje Bećković koja je na programu u 21 čas.
Što se tiče priča da je njen poslodavac pobegao iz zemlje, Natalija Marko se ne 
uzbuđuje previše. Kaže, navikla je da redovno objašnjava da Kostić, koji zbog 
posla zbilja često putuje u inostranstvo, tamo ne beži već posluje.