> Izvor: matf
> Datum: 
> Rubrika: info_hronika
> Naslov: ISTRAŽUJEMO Da li je Legijina predaja napravila kolaps u Specijalnom sudu i šta 
> Članak:

se dešava sa ostalim suđenjima

U moru ljudi vlast je hapsila koga je stigla, podizane su optužnice, a sada sud 
nema vremena da se bavi ovim ljudima. Tretiraju ih kao periferne, kaže Dušan 
Mašić, advokat Predraga Maletića

BEOGRAD - Predaja Milorada Lukovića Legije izazvala je kolaps i zastoj u 
suđenjima koja se od septembra prošle godine vode pred Posebnim odeljenjem za 
organizovani kriminal. Pored suđenja optuženima za ubistvo premijera Zorana 
Đinđića, koje je u trenutku Legijine predaje, 2. maja, bilo na početku dokaznog 
postupka, i koje je pomereno za 10. jun, odloženo je i suđenje članovima 
"zemunskog klana", koji se terete za dvanaest ubistava, četiri otmice i dva 
teroristička napada - na prostorije DSS i miniranje asfaltne baze "Difens roud" 
Ljubiše Buhe Čumeta.
Ovo suđenje, koje je trebalo da započne 31. maja, zbog prioriteta koji ima 
postupak za atentat na Đinđića, otkazano je na neodređeno vreme i teško da bi 
moglo da počne pre jeseni. Više od dvadeset optuženih u ovom postupku sede u 
pritvoru već 14 meseci a, iako je optužnica Specijalnog tužilaštva podignuta 
još 21. avgusta prošle godine, oni se još nisu ni izjasnili o njenim navodima.
Portparol ovog odeljenja, sudija Maja Kovačević-Tomić objašnjava za "Balkan" da 
zakazivanje suđenja zavisi od slobodnih termina sudskog veća i sudnice broj 
jedan, jedine u kojoj mogu da se održavaju suđenja sa velikim brojem optuženih. 
Ona, takođe, podseća da se bliži sezona godišnjih odmora i kaže da je zbog toga 
teško odrediti kada bi ovo suđenje moglo da počne.
- Ovo je jedinstven slučaj, ako ne u svetu, ono sigurno u Evropi, da je prošlo 
više od godinu dana, a da glavni pretres nije ni započet - kaže za "Balkan" 
advokat Bosiljka Đukić, koja u ovom postupku zastupa Dragana Miladinovića 
Gageca, optuženog za izvršenje zločinačkog udruživanja i pomaganja u ubistvu 
Jovana Guzijana Cunera.
Đukićeva kaže da Lukovićeva predaja i njegovo zakonsko pravo odlaganja suđenja 
zbog pripreme odbrane stvara velike teškoće upravo optuženima iz ovog predmeta, 
jer odlaganje ovog, ali i drugih suđenja u kojima se sudi i Legiji, idu u 
nedogled.
- Dolazimo u apsurdnu situaciju. Moj branjenik nalazi se u pritvoru već više od 
godinu dana i još nije stekao nikakvu šansu da pred sudom iznese odbranu i 
dokaže svoju nevinost. I do sada su ovi ljudi iz tehničkih razloga zadržavani u 
pritvoru koji im je produžavan iz raznih tehničkih razloga, recimo, zbog 
renoviranja zgrade bivšeg vojnog suda i kadrovskog razmeštanja, a najnoviji 
događaji vode do usporavanja zakazivanja glavnog pretresa, dok krivična veća 
samo šablonski produžavaju pritvore ne iznoseći prave razloge - kaže Đukićeva i 
dodaje da u ovakvoj situaciji pritvor za njenog branjenika predstavlja 
neosnovanu kaznu, a ne nužnu meru.
Advokat Dušan Mašić, koji u ovom predmetu brani Predraga Maletića, optuženog da 
je u svojoj kući skrivao Dušana Spasojevića, Dejana Milenkovića Bagzija i Sašu 
Pejakovića Peleta, smatra da je u ovom postupku njegov klijent žrtva, ali mu je 
uskraćeno i osnovno pravo iznošenja odbrane.
- Potpuno smo nemoćni. Maletić je u pritvoru već četrnaest meseci, njegova 
porodica je u kolapsu, deca se leče na neuropsihijatriji, a žena je izgubila 
bebu u četvrtom mesecu. U moru ljudi vlast je hapsila koga je stigla, podizane 
su optužnice, a sada sud nema vremena da se bavi ovim ljudima. Tretiraju ih kao 
periferne, zaboravljajući da je svaki čovek sudbina za sebe - kaže Mašić.
Bosiljka Đukić smatra da bi predsednik sudskog veća trebalo ozbiljno da 
razmotri nove momente koji su se pojavili posle Legijine predaje i veruje da bi 
spajanje predmeta ili dodeljivanje predmeta drugom sudskom veću pokrenulo 
postupak sa mrtve tačke.
- Razdvajanje predmeta, od januara, nije donelo baš ništa, osim što je 
razdvojeni predmet već pao u zaborav, a optuženi sede u pritvoru koji se 
automatski produžava, i bez ikakve šanse za ukidanje pritvora jer, nažalost, 
Vrhovni sud po žalbama branilaca donosi uvek ista, šablonska rešenja - 
objašnjava Đukićeva.
Iza kulisa dvanaest suđenja koja se vode pred Specijalnim sudom, međutim, 
veruje se da odugovlačenje ide naruku optuženima u pojedinim predmetima, jer bi 
se, po važećim zakonima, ukoliko presude ne budu donete u roku od dve godine od 
podizanja optužnice, mnogi od njih našli na slobodi. Međutim, nezvanično se 
tvrdi da bi najavljene izmene zakona mogle da se odnose i na određeni pritvor, 
koji bi sa dve mogao da bude produžen na tri godine.