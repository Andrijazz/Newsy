> Izvor: matf
> Datum: 
> Rubrika: info_hronika
> Naslov: Dušan Petrović optužio ubicu 
> Članak:


BEOGRAD - Saslušanjem svedoka juče je u Okružnom sudu nastavljeno suđenje 
Stevanu Ivaniševiću (42) iz Belog Potoka, optuženom za ubistvo Miloša 
Georgijevića (24) iz Beograda.
Prema optužnici, Ivanišević je 17. novembra 2002. godine u Bulevaru JNA 72 ubio 
Georgijevića hicem iz pištolja, zbog sumnje da je sa njegovim sinom Aleksandrom 
imao homoseksualne odnose.
Ivanišević je juče izjavio da ga je Georgijević kritičnog dana pozvao u svoj 
stan i da su se na vratima "uljudno pozdravili".
- Čim je zatvorio vrata, počeo je da mi psuje "majku ustašku" i da mi preti, 
govoreći: "Karao sam ti sina, a sada ću i tebe, završićeš u plastičnoj vreći". 
Posle toga su on i još jedan krupan momak počeli da me tuku. U međusobnom 
gušanju opalio je pištolj, ali ja se ne sećam kako je došlo do ispaljivanja 
kobnog hica - tvrdio je optuženi.
U nastavku suđenja svedočio je i Dušan Petrović, koga je optuženi prepoznao kao 
jednog od dvojice momaka koji su kritičnog dana bili sa Georgijevićem u stanu. 
Petrović je tvrdio da optuženog "nikada u životu nije video", na šta je 
optuženi uzvratio "da laže kao pas".
Na pitanje branioca optuženog da li su Georgijević i Aleksandar zaista bili u 
"bliskijim odnosima nego što su drugarski", Petrović je odgovorio odrično.
- Aleksandar mi je izvesno vreme pre tragedije rekao kako je rešio da beži od 
kuće jer mu je otac "psihopata i ratni profiter i da mu je za 18. rođendan 
pucao oko glave"- rekao je Petrović.
Nastavak suđenja zakazan je za jul ove godine, kada će biti saslušani ostali 
svedoci i veštak balističke struke.