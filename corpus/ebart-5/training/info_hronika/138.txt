> Izvor: matf
> Datum: 
> Rubrika: info_hronika
> Naslov: ZAJEDNIČKA AKCIJA POLICIJE I BIA-e 
> Članak:


Istraga usmerena prema Milanu Narandžiću zvanom Limun, kontroverznom 
"biznismenu" iz Surčina 

Beogradska policija je u saradnji sa pripadnicima Bezbednosno-informativne 
agencije zaplenila 62.072 boksa cigareta, saopštila je juče Informativna služba 
SUP-a Beograd. Cigarete su pronađene u mestu Vojka, u magacinu u Ulici Janka 
Čmelnika bb, zakupljenom od preduzeća "Glorija" iz Novog Sada. 

- Pronađeno je 9280 boksova cigareta marke "suveren", bez akcizne markice, 1792 
boksa cigareta "slim rakel", 35.000 boksova cigareta "karelija slim" i 15.500 
boksova cigareta "slim rakel" sa akciznim markicama - navodi se u saopštenju 
SUP-a Beograd. 

Beogradska policija je utvrdila da se radi o nekoliko preduzeća, od kojih su 
neka registrovana za uvoz cigareta. Ta preduzeća su, inače, tu mogućnost 
koristila za ilegalan uvoz cigareta iz Crne Gore i Kosova. 

Zbog istrage koja je u toku, policija ne može da saopšti više detalja ovom 
slučaju. 

Kako nezvanično saznajemo, policija je usmerila istragu prema Milanu 
Naranddžiću zvanom Limun, kontroverznom "biznismenu" iz Surčina, inače bliskom 
prijatelju Ljubiše Buhe Čumeta. Policija je odmah po otkrivanju ove količine 
cigareta odmah upala u prostorije "Internešnal tobako kompani", druge Limunove 
firme. Tamo je policija zaplenila celokupnu dokumentaciju, a odneti su i svi 
kompjuteri. 

Inače, Milan Narandžić Limun je široj javnosti postao poznat posle velike 
policijske akcije koja je 12. aprila 1998. napravljena u Surčinu. Privedeno je 
nekoliko desetina ljudi iz ovog naselja, između ostalih Narandžić, Zoran Šijan, 
Ljubiša Buha i mnogi drugi. Tridesetak skupih automobila, vlasništvo Surčinaca, 
upućeni su tada na veštačenje, pronađeno je i desetak komada vatrenog oružja. 
Ipak, od velike akcije, koja je trebalo da "udari u srce auto- mafije", nije 
bilo ništa. Uskoro su svi osumnjičeni pušteni zbog nedostatka dokaza, a jedino 
je osuđen Zoran Šijan i to na uslovnu kaznu u trajanju od godinu dana. 

Milan Narandžić Limun se poslednjih godina okrenuo sopstvenom biznisu. Naime, 
on se bavio uglavnom proizvodnjom cigareta "karelija" koje je pravio na Kipru, 
a u našu zemlju ih je uvozio preko svoje firme "Nafta ITC". 

Poslednji put je šira javnost za njega čula tokom akcije "Sablja", kada je 
uhapšen i određen mu je pritvor. Kako saznajemo, Narandžić se trenutno ne 
nalazi u našoj zemlji i navodno je na službenom putu.