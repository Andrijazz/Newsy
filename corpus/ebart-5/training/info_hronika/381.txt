> Izvor: matf
> Datum: 
> Rubrika: info_hronika
> Naslov: Beograd - Izjave i insinuacije vezane za Srpsku pravoslavnu crkvu, srpskog 
> Članak:

patrijarha i arhijereje koje je Čedomir Jovanović, bivši potpredsednik Vlade 
Srbije i bivši član Demokratske stranke, izneo u intervjuu na TV B92, lažne su 
i lažljive, u celini i u pojedinostima. Osnovna Jovanovićeva namera za SPC ne 
predstavlja ništa novo i na liniji je stalne, manje ili više intenzivne 
kampanje koju sprovode agresivni anticrkveni krugovi i pojedinci, podržani, 
nažalost, od nekih medija obrnuto srazmerno ugledu koji imaju u narodu. Ako je 
i u svemu ostalom ovako 'istinoljubiv' kao što je po pitanjima naše Crkve, onda 
on nije nikakav 'insajder', nego potpuni i beznadežni autsajder - saopštila je 
Informativna služba SPC povodom Jovanovićevog gostovanja u emisji "Insajder" i 
objavljivanja delova ovog intervjua u delu beogradske štampe. 
"Ko god je i površno upoznat sa 'žitijem i priključenijima' Čedomira Jovanovića 
zna da je on posećivao neke druge ličnosti, na nekim drugim adresama, a ne 
srpskog patrijarha i srpske vladike. Najmanje je imao veze sa postupkom oko 
vraćanja verske nastave u javne škole u Srbiji. Konkretno: Čedomir Jovanović 
nikada nije prisustvovao nijednom sastanku vezanom za versku nastavu. Ceo taj 
posao, u ime tadašnje Vlade Srbije, sa punim i nedvosmislenim ubeđenjem da se 
radi o poduhvatu od najvećeg značaja za srpsku prosvetu i bez ikakvih 
kalkulacija, vodio je pokojni Zoran Đinđić, zajedno sa bivšim ministrima u 
vladi Srbije Vojislavom Milovanovićem i Gašom Kneževićem - ističe se u 
saopštenju SPC. Informativna služba SPC navodi i konkretne datume: načelni 
dogovor o vraćanju verske nastave postignut je na sednici Svetog arhijerejskog 
sinoda SPC, održanoj 4. jula 2001. u Patrijaršijskom dvoru u Beogradu, kojoj su 
prisustvovali pokojni premijer Zoran Đinđić i ministar vera Vojislav 
Milovanović. Konkretan razrađen dogovor o vraćanju verske nastave postignut je 
sutradan, 5. jula 2001, na stastanku u Vladi Srbije, na kome su, na poziv 
premijera Đinđića, učestvovali ovlašćeni predstavnici svih tradicionalnih 
Crkava i verskih zajednica u Srbiji i resorni ministri. Uredbu o organizovanju 
i ostvarivanju verske nastave i nastave alternativnog predmeta Vlada Srbije 
donela je 24. jula 2001, a ova Uredba je, navodi se u saopštenju, objavljena u 
Službenom glasniku Republike Srbije od 27. jula iste godine.
"Veronauka nije uvedena 29. juna, kako to lažno i lažljivo tvrdi Čedomir 
Jovanović i nikakve 'trampe' tipa veronauka za ćutanje o glavnom haškom 
zatvoreniku,nije bilo niti je iko ikad išta slično izrekao. Osim, dabome, u 
bolesnim umovima ili u halucinantnim snoviđenjima ", ističe se u saopštenju u 
kome se postavljaju i pitanja "gde, kada i koje zločince je blagosiljala Crkva 
i kakvo je to ludilo u glavi ovoga nesrećnika".