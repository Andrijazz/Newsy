> Izvor: matf
> Datum: 
> Rubrika: info_hronika
> Naslov: OKRUŽNO TUŽILAŠTVO U BEOGRADU ODUSTALO OD GONjENjA DEJANA MILENKOVIĆA
> Članak:


Zahtevom za sprovođenje istrage osumnjičen da je sa pripadnicima "pajser 
brigade" prodavao kokain, heroin i marihuanu

Okružno javno tužilaštvo u Beogradu odustalo je od gonjenja Dejana Milenkovića 
Bagzija (36), koji se zahtevom za sprovođenje istrage od 5. maja 2003. godine 
sumnjičio da je počinio krivično delo distribucije i prodaje narkotika. Jedan 
od optuženih za ubistvo srpskog premijera Zorana Đinđića tako je oslobođen 
sumnje da je sa još desetak pripadnika takozvane pajser brigade od 1998. do 
marta 2003. godine na teritoriji Beograda i Zemuna učestvovao u prodaji 
kokaina, heroina i marihuane. U beogradskom Okružnom tužilaštvu, međutim, nismo 
uspeli da saznamo razloge za donošenje ovakve odluke.

- S obzirom na to da se Milenković dugo nalazio u bekstvu, sudija koji vodi 
istragu je 14. novembra 2003. godine doneo rešenje na osnovu kojeg je razdvojio 
postupak u odnosu na njega. Kada je grčkim pravosudnim organima upućen zahtev 
kojim je zatražena Milenkovićeva ekstradicija našoj zemlji, navedeno je da se 
traži kako bi odgovarao po optužnici Posebnog odeljenja Okružnog suda. U 
zahtevu, međutim, nigde nije navedeno da protiv njega postoji zahtev za 
sprovođenje istrage i Okružnog javnog tužilaštva i da će po isporučenju našoj 
zemlji biti saslušan i na osnovu toga - objasnio je "Politikin" sagovornik iz 
Palate pravde.

Budući da u zahtevu za Milenkovićevu ekstradiciju nije navedeno da se njegova 
deportacija traži i zbog dela u nadležnosti Okružnog suda, on je, prema rečima 
našeg sagovornika, iskoristio zakonsko pravo i odlučio da se ne izjašnjava o 
delima za koja se sumnjiči pred ovom pravosudnom ustanovom.

Zahtevom za sprovođenje istrage Okružnog suda u Beogradu Dejan Milenković Bagzi 
osumnjičen je da je preuzimao heroin koji je u Beograd dopremao Safet Kalić, a 
potom ga odvozio Dušanu Spasojeviću. Milenković je, kako se dalje navodi u 
zahtevu, sa Spasojevićem i Miletom Lukovićem heroin razblaživao i presovao u 
"cigle". U zahtevu se navodi i da je početkom februara 2002. godine Milenković 
od Spasojevića preuzeo 20 kilograma heroina i predao ga Milanu Jurišiću ispred 
kafane u beogradskom naselju Dobanovci. Istog dana Milenković je Ninoslavu 
Konstantinoviću i Nenadu Opačiću dostavio 15, a Miladinu Suvajdžiću osam 
kilograma heroina. Gotovo identične količine heroina koje je nabavio od 
Spasojevića, Milenković je Jurišiću, Konstantinoviću i Opačiću predao i tri 
meseca kasnije. U zahtevu se navodi i da je 17. novembra iste godine Milenković 
od Spasojevića preuzeo i predao Jurišiću oko 60 kilograma, a Suvajdžiću 45 
kilograma heroina.

Milenković je u Srbiju deportovan 3. februara prošle godine godine. 
Ekstradicijom je okončan proces koji je trajao od njegovog hapšenja ispred 
konzulata SCG u Solunu, 16. jula 2004. godine.

Pred Posebnim odeljenjem Okružnog suda u Beogradu Milenković je u dva sudska 
postupka optužen za 12 krivičnih dela. Optužnica ga tereti za učešće u ubistvu 
premijera Srbije Zorana Đinđića 12. marta 2003. godine, kao i za pokušaj 
atentata kod "Beogradske arene" 21. marta iste godine, kada je kamionom pokušao 
da preseče put koloni u kojoj se nalazio premijer.

Milenkoviću se, zajedno sa članovima "zemunskog klana", optužnicom na teret 
stavlja i šest ubistava i tri otmice. Optužnica ga tereti da je učestvovao u 
ubistvima Željka Škrbe, Nenada Batočanina, Jovana Guzijana Cunera, Radeta 
Cvetića i za otmice Suvada Musića, Vuka Bajruševića i biznismena Milije 
Babovića.