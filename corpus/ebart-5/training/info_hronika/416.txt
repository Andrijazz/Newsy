> Izvor: matf
> Datum: 
> Rubrika: info_hronika
> Naslov: PETAR MILATOVIĆ, TUŽIO DRŽAVU U STRAZBURU
> Članak:


PODGORICA - Predsednik Srpske narodne odbrane u Austriji Petar Milatović 
Ostroški, novinar i književnik, u svoje i u ime SNO podneo je tužbu Evropskom 
sudu za ljudska prava u Strazburu protiv predsednika Crne Gore Filipa 
Vujanovića, predsednika Vlade Mila Đukanovića i predsednika Skupštine Crne Gore 
Ranka Krivokapića.
Milatović ih optužuje za "zajednička krivična dela" - sprečavanje državljana 
Crne Gore da učestvuju na referendumu koji nameravaju da organizuju, 
diskriminaciju državljana Crne Gore i zloupotrebu prava na štetu državljana. 
Kao dokaz, priložio je Zakon o referendumu u Crnoj Gori, a za svedoke pozvao 
optužene, zatim 650 hiljada državljana i građana koji žive u Crnoj Gori i 350 
hiljada državljana koji su van matice. U obrazloženju se navodi da "optužena 
trojka personifikuje nasilje nad pravnim sistemom u Crnoj Gori".