> Izvor: matf
> Datum: 
> Rubrika: info_hronika
> Naslov: Radnici negotinskog "Žitomlina" obustavili proizvodnju 
> Članak:


Negotin - Radnici negotinskog "Žitomlina", koji hlebom i pecivom snabdeva 
tržište Kladova i Negotina, obustavili su proizvodnju hleba i prema najavama, 
neće je nastavljati sve dok im se ne isplate zaostale plate, poboljšaju uslovi 
rada i poveže radni staž. 
- Tri godine nam nisu uplaćivani doprinosi za penzijsko i zdravstveno 
osiguranje, a platu ne primamo skoro godinu dana. U aprilu su nam isplatili 
prvi deo zarade za jun prošle godine - navode ogorčeni pekari, napominjući da 
se primanja kreću od dve hiljade i osam stotina dinara do pet hiljada.
To je i bio glavni razlog da četrdesetak radnika, koliko ih je angažovano u 
Radnoj jedinici "Pekara" negotinskog "Žitomlina", obustave proizvodnju, koja je 
poslednjih godina, već dosta redukovana, zbog teške situacije.
- Uslovi u kojima radimo, izuzetno su teški. Radimo noću, šest dana u nedelji, 
bez odgovarajuće opreme - kaže radnik Dragoslav Strejić.
Dragiša Radulović, direktor "Žitomlina", podržava radničke zahteve, ali ni sam 
ne zna na koji način da im pomogne, pošto im je "Jugopetrol", zbog 
potraživanja, blokirao račun, a duguju i za struju i kvasac.
- Naši ukupni dugovi nisu veliki, svega oko dva i po miliona, ali nam je 
najveći problem što zbog uredbe Vlade da proizvodimo hleb od brašna tipa 850, 
idemo direktno u gubitke. Vekna tog hleba i dalje košta 13 dinara, iako je u 
međuvremenu uveden PDV, poskupela struja, brašno, energenti. Žalili smo se 
Ministarstvu trgovine, ali su nas oni uputili na Vrhovni sud. I to ćemo 
uraditi, ali kako da prevaziđemo trenutnu situaciju - kaže Radulović . 
Radnici su najavili da će na posao dolaziti redovno, ali da hleb i peciva neće 
ni mesiti ni isporučivati, sve dok ne dobiju plate i dok im se ne poveže radni 
staž.
Do ove obustave, pekari "Žitomlina" proizvodnjom oko pet hiljada vekni hleba i 
oko tri stotine kilograma peciva, bureka i pica pokrivali su preko četrdeset 
procenata potreba opština Kladovo i  Negotin.