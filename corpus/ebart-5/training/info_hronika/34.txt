> Izvor: matf
> Datum: 
> Rubrika: info_hronika
> Naslov: TEŠKA SAOBRAĆAJNA NESREĆA NA OSMOM KILOMETRU OD NIŠA 
> Članak:


Slaviša Despotović, Vlada Krstić i Darko Pejović vraćali se sa odsustva

NIŠ - Na osmom kilometru od Niša kod sela Gornja Vrežina, na magistralnoj 
saobraćajnici "E-80"  ka Pirotu, u ponedeljak uveče poginula su tri mladića na 
odsluženju vojnog roka u Garnizonu Pirot. Vraćali su se sa odsustva.
U direktnom sudaru automobila "opel askona" lozničke registracije, i kamiona 
hladnjače "volvo" turske registracije, kojim je upravljao Sulejman Topal, 
poginuli su Slaviša Despotović (20) iz sela Runjane kod Loznice, Vlada Krstić 
(20) iz sela Brasina, opština Mali Zvornik, i Darko Pejović (25) iz Požege.
Kako je saopštila niška policija, nesreća se dogodila kada je "askona", kojom 
je upravljao Despotović, krenula u preticanje autobusa. Iz suprotnog pravca u 
tom trenutku naišao je kamion turske registracije i direktno su se 
sudarili.     
"Askona" se zapalila, a sva trojica vojnika su izgorela. Ekipe niškog SUP i 
istražni sudija identifikovali su ih posle nekoliko časova. 
Kako je saopšteno, nesreća se dogodila zbog Despotovićeve loše procene i 
nepropisnog preticanja.