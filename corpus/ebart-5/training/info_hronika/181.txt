> Izvor: matf
> Datum: 
> Rubrika: info_hronika
> Naslov: Nakon upozorenja predsednika Okružnog suda u Užicu
> Članak:


Užice - Užička TV 5 nije reprizirala, iako je to najavila zbog velikog 
interesovanja gledalaca, snimak emisije Kontakt, emitovane uživo  30. januara. 
Umesto reprize sporne emisije, u nedelju od 14,15 do 15,15 časova  ova 
televizija je emitovala muziku i pisano obaveštenje da to nije u mogućnosti da 
učini, nakon što je Ljubiša T. Radulović predsednik Okružnog suda u Užicu 
upozorio direktora i glavnog i odgovornog urednika Predraga Kovačevića na 
odredbe iz Zakona o javnom informisanju.
Tokom kontakt programa, koji je uživo emitovan 30.januara od 20 do 21 čas, na 
temu "Stanje u užičkom pravosuđu", u kojem su  gostovali predsednik OO Nova 
Srbija Zdravko Perendija, predstavnik udruženja u osnivanju "Liga za Užice" 
Dragan Vranić i sudija Opštinskog suda u Đakovici Petar Tanasijević, a nekada 
sudija čajetinskog Opštinskog suda, izneto je niz optužbi na rad ovdašnjih 
pravosudnih organa, posebno na rad Radulovića i okružnog državnog tužioca 
Milenka Mandića. Po završetku emisije, policija je po nalogu v.d. opštinskog 
tužioca Saše Nešovića zaplenila originalni snimak i vratila ga nakon tri dana. 
Oduzimanje video snimka najoštrije je osudilo Ministarstvo kulture i medija, 
podsećajući tužioca da takav čin nema uporište u Zakonu o informisanju i da 
predstavlja mešanje u uređivačku politiku javnih glasila. Otpisijući 
ministarstvu, Nešović je naveo da se nije rukovodio odredbama Zakona o 
ionformisanju, već isključivo Zakonikom o krivičnom postupku, te da je video 
kaseta privremeno oduzeta po njegovom nalogu, radi prikupljanja dokaza zbog 
sumnje na krivično delo koje se goni po službenoj dužnosti.
- Na osnovu pismenog i službenog upozorenja predsednika Okružnog suda Ljubiše 
T. Radulovića,  koji se pozvao na  članove 37, 80 i 95. tačka 1 Zakona o javnom 
informisanju, pravni savetnik TV5,  advokat Mirjana Janković je savetovala, 
poučena slučajem Mirjane Petrović nekadašnjeg urednika informativnog programa 
Radio Lune, koja je kažnjena po ovom zakonu zato što je citirala stavove 
drugoga lica, da u zakazanom terminu od 14, 15 do 15, 15 časova ne reprizira 
emisiju Kontakt. U istoj emisiji su akteri govorili o užičkom pravosuđu što je 
izazvalo ogromno interesovanja gledalaca TV5, medijskih kuća  u Srbiji i Crnoj 
Gori i šire. Repriziranje ove emisije moglo bi da izazove novčano kažnjavanje, 
a što bi izazvalo prekid emitovanja celokupnog programa TV5 Užice, ili, 
najblaže, prekid emitovanja informativnog programa naše televizije. Time bi se 
ugrozio integritet zaposlenih kao i budućnost njihovih porodica, navodi se u 
saopštenju ove televizije koje je emitovano tokom jednočasovnog termina, 
namenjenog repriziranju sporne emisije.
Inače, kako je Danas pisao, Mirjana Petrović prvi je novinar u Užicu , koji je 
kažnjen po novom Zakonu o informisanju. Ona je kažnjena sa 30.000 dinara, po 
tužbi Radulovića, jer je sa konferencije za novinare užičkog odbora Nove 
Srbije, slušaocima Radio Lune verno prenela stavove predsednika tog odbora 
Zdravka Perendije, koji je izneo niz optužbi na rad užičkog pravosuđa i 
predsednika Okružnog suda. Pored toga iste stavove preneli su i ostali lokalni 
i beogradski mediji, ali je tužena i kasnije kažnjena samo Petrovićka. 