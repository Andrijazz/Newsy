> Izvor: matf
> Datum: 
> Rubrika: info_hronika
> Naslov: PREKSINOĆ U NIŠU
> Članak:

Niš, 22. aprila 
U Nišu, u stambenoj zgradi nedaleko od parka "Svetoga Save", sinoć se dogodio 
pokušaj ubistva i samoubistva. Iako policija još radi na utvrđivanju detalja i 
ne saopštava ništa, pouzdano smo saznali da je policajac u penziji Živojin Ilić 
(52) najpre pucao u suprugu Javorku (51), a potom, kada je pomislio da je ona 
mrtva, pucao je i sebi u glavu.
Pošto su čuli pucnje komšije su pokušale da uđu u njihov stan, ali kako nisu 
uspeli pozvali su hitnu pomoć i policiju. U stanu je zatečen stravičan prizor: 
Javorka i Živojin ležali su u lokvama krvi ali, ipak, bili su živi. Pored ruke 
Živojina Ilića bio je pištolj iz kojeg je pucao u suprugu i sebe. Hitno su 
prebačeni na Kliniku za neurohirurgiju niškog Kliničkog centra, gde su kod 
oboje konstatovane teške povrede. Javorki je metak prošao kroz vilicu, a potom 
i vrat, ali je, rekli su nam lekari ove klinike, van životne opasnosti. Ona je 
zbrinuta na odeljenju ove ustanove, dok je Živojin Ilić u vrlo kritičnom stanju 
i nalazi se na odeljenju intenzivne nege.
Pretpostavlja se da je do pokušaja ubistva i samoubistva došlo zbog bračnih 
razmirica dvoje supružnika.