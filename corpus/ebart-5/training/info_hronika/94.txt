> Izvor: matf
> Datum: 
> Rubrika: info_hronika
> Naslov: Lideri kosovskih Albanaca i vlasti u Albaniji protiv pominjanja Kosova u novom 
> Članak:

ustavu Srbije

Tirana, Priština,  Beograd - Pominjanje  Kosova i Metohije kao dela Srbije u 
budućem srpskom ustavu bilo je razlog da tokom proteklog vikenda Pandeli Majko, 
ministar odbrane Albanije, odustane od učešća na regionalnoj konferenciji o 
bezbednosti koja bi trebalo da se održi u Crnoj Gori, ali i da Bajram Redžepi, 
predsednik privremene Vlade Kosova, oceni da je reč o "teškoj provokaciji koja 
će onemogućiti dijalog Prištine i Beograda". Boris Tadić, ministar odbrane SCG, 
sa kojim Majko, prema sopstevenom priznanju, "nije želeo da sedi za istim 
stolom dok Beograd priprema ustav" uzvratio je kolegi da nije ni nameravao da 
prisutvuje pomenutoj konferenciji. Nebojša Čović, šef Koordinacinog centra SCG 
i Srbije za Kosovo i Metohiju uzvratio je na Redžepijevu izjavu tvrdnjom da 
"pojedinim albanskim političkim strukturama uopšte nije stalo do dijaloga" sa 
Beogradom. 
- Stigao mi je poziv od mojih crnogorskih prijatelja da prisustvujem 
konferenciji o pitanjima regionalne bezbednosti. Naši odnosi sa bezbednosnim 
strukturama Crne Gore su odlični, ali sa žaljenjem mogu reći da ne mogu da 
učestvujem na konferenciji, jer ne želim da sedim za istim stolom sa ministrom 
odbrane zemlje koja bi uskoro trebalo da donese ustav koji može dovesti do niza 
problema vezanih za bezbednost regiona. Ne može se istovremeno ići u dva 
pravca, pravljenjem utiska da je sve u redu, u trenutku kada se u Beogradu 
potpisuje ustav konflikta. Taj ustav rizikuje da zadrži ne samo Srbiju nego i 
Crnu Goru, Kosovo i Albaniju, izvan struktura regionalnih i evropskih 
integracija - izjavio je Majko, prenosi albanska agencija ATA.
Boris Tadić je Majkove planove za "izbegavanje za stolom" ocenio kao izlišne, 
jer nije "ni imao nameru" da prisustvuje konferenciji o regionalnoj 
bezbednosti", ali je i skrenuo pažnju da "Kosovo predstavlja ključni 
bezbednosni problem regiona, ali i čitave Evrope, kome je potrebno prići sa 
vrhunskom ozbiljnošću". Istovremeno Redžepijeve ocene novog ustava Srbije, koje 
je delio i Muhamed Hamiti, savetnik predsednika Kosova, u zvaničnom Beogradu 
shvaćene su kao "dokaz da albanski politički akteri smišljaju način da nađu 
izgovor kako se ne bi sreli sa predstavnicima Beograda". 
- Oni misle da stanje na Kosovu i Metohiji može dalje da klizi po njima znanoj 
i umišljenoj nezavisnosti, pozivajući, pri tom, u pomoć svog starog prijatelja. 
Njihov stari prijatelj je Slobodan Miloševic, ali njegova adresa više nije 
Beograd, nego Hag, gde očekujem da će se naći i jedan broj istaknutih 
albanskih, ne znam da li da ih nazovem političarima, da li kriminalcima, 
ekstremistima ili teroristima", izjavio je Nebojša Čović, prenosi Beta.
Rada Trajković, potpredsednik DHSS, poslanik Koalicije Povratak sa zamrznutim 
statusom i potpredsednik Srpskog nacionalnog veća Kosova i Metohije, tvrdi da 
iza Redžepijeve izjave stoji Hašim Tači, predsednik Demokratske partije Kosova. 
"Tači ne može li da se ističe kao partijski lider, nego vrši pritisak preko 
institucija. Prema informacijama iz diplomatskih i međunarodnih izvora, on čeka 
raspisivanje izbora 2004. godine, posle kojih će tražiti mesto premijera 
Kosova. Mnogi smatraju da zbog toga teško da će do 2004. godine doći do 
ozbiljnijih pregovora predstavnika Beograda i Prištine. Uslovljavanjem 
pregovora Tači zapravo želi da ih prolongira do iduće godine, jer želi da bude 
zapisan u albanskoj istoriji", izjavila je za Danas Rada Trajković.