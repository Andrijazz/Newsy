> Izvor: matf
> Datum: 
> Rubrika: info_hronika
> Naslov: PRIPADNICI ŽANDARMERIJE POTVRDILI ISKAZ OPTUŽENOG ŽELJKA TOJAGE
> Članak:


U vreme pokušaja atentata na Zorana Đinđića kod Bubanj potoka i hale "Arena", 
Tojaga je bio na Kopaoniku, kažu svedoci Slaviša Stanojević i Milan 
NikolićBEOGRAD - Pripadnici Žandarmerije, inače nekadašnji radnici JSO Milan 
Nikolić i Slaviša Stanojević potvrdili su juče da je optuženi Željko Tojaga 
boravio na Kopaoniku u vreme pokušaja atentata na Zorana Đinđića kod Bubanj 
potoka i novobeogradske hale "Arena".
U specijalnom sudu, iskaze su dali kao Tojagini svedoci.
Stanojević je rekao da Tojagu poznaje od 1997. da su se družili i službeno i 
privatno, kao i da je optuženi od 12. ili 13. do 21. februara 2003. bio na 
kondicionoj pripremi dela JSO, sprovedenoj na Kopaoniku. Isto je kazao i 
policajac Nikolić.
Kako su pokušaji atentata na premijera Đinđića bili 16. februara (kod Bubanj 
potoka) i 21. februara (kod "Arene"), dvojica pripadnika Žandarmerije potvrdili 
su alibi iz Tojagine odbrane - da on nije učestvovao u tim pokušajima ubistva 
predsednika srpske vlade.
Pre nego što su svedoci pristupili sudskoj govornici, optuženi Tojaga zatražio 
je razjašnjenje dela optužnice koja ga tereti za ubistvo premijera 12. marta 
prošle godine.
- Na 11. stranici optužnice piše da sam ja "nabavio automatsko pešadijsko 
oružje" za potrebe atentata, pa molim da tužilac kaže koju vrstu oružja sam 
nabavio, koliko komada i kome sam ga tačno dao - zatražio je Tojaga.
- Tužilac u ovom procesnom momentu ne može ništa da pojašnjava, kako je 
napisao, tako je napisao - odbio je zahtev sudija Marko Kljajević.
- Ali, moram da znam koje oružje sam navodno nabavio da bih znao da li sam ga 
uopšte mogao nabaviti! - bio je uporan Tojaga.
- Možete svedoke pitati za bilo koje oružje - uzvratio je Kljajević.
- Ali, u optužnici piše samo "automatsko pešadijsko oružje", a njega ima preko 
hiljadu vrsta! - insistirao je Tojaga. - Dok tužilac ne bude precizirao, ne 
mogu da znam za koje oružje uopšte da pitam svedoke!
- Ako ne znate, to je Vaš problem! - presekao je Kljajević.
Kasnije, svedok Stanojević je na pitanje Tojage kazao da ni Tojaga, niti bilo 
koji "običan pripadnik JSO" nikada nisu mogli da sami uzmu oružje iz magacina, 
jer su to pravo imali samo šefovi timova.
Prema rečima svedoka Stanojevića, Tojaga i on su, sa još najviše 60 pripadnika 
JSO, u kritičnom periodu boravili u istom kopaoničkom hotelu. Optuženog je 
svedok viđao svakog jutra, na ski stazi, svako popodne i svako veče u 
različitim kafićima, ili na sobnim sedeljkama. Optuženi Tojaga, kako je na 
pitanje sudije rekao Stanojević, bio je stalno na Kopaoniku, a svedok to zna 
zato što su starešine svako veče u 23 sata proveravale brojno stanje u sobama.
Sa Kopaonika je Tojaga krenuo 21. februara oko sedam sati ujutru, zajedno sa 
Đorđem Ivanićem, rekao je Stanojević.
- To znam i zato što sam ujutru video Đorđa dok iznosi Tojagine stvari iz sobe, 
jer je Tojaga još bio pripit od prethodne večeri - dodao je svedok. - Na 
Kopaoniku nisam video Zvezdana Jovanovića ni Milorada Ulemeka Legiju. Znam da 
je tada tu bio premijer Đinđić, jer poznajem Srđana Babića koji je radio u 
njegovom obezbeđenju, i da je Žandarmerija na fudbalskoj utakmici polomila nogu 
premijeru.
Na pitanje sudije Kljajevića, Stanojević je potvrdio da je u magacinu JSO 
postojala puška marke "Hekler i Koh". Bila je to, prema svedokovom opisu, puška 
SMB (zelene boje), kalibra 308 Vinčester, koja nije korišćena u operativnim 
dejstvima JSO već je služila isključivo za kabinetsku nastavu. JSO, po ovom 
svedoku, nije imala optičke nišane nemačke proizvodnje.
Svedok je potvrdio Tojaginu odbranu, po kojoj je do pobune JSO došlo nakon 
kratkog govora komandata Dušana Maričića Gumara, zato što su Jedinicu slagali 
da su braća Banović "okoreli kriminalci", ne bi li ih uhapsili, a onda su 
deportovani u Hag.
Na dan ubistva premijera, svedok u Kuli - tamo gde se on kretao - nije video 
Zvezdana Jovanovića, a ni nekoliko narednih dana. Posle atentata, JSO nije 
podigla borbenu gotovost, već je cela jedinica bila u karantinu.