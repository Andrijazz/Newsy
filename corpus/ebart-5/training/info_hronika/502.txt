> Izvor: matf
> Datum: 
> Rubrika: info_hronika
> Naslov: POSLE UBISTVA DEVOJČICE U SIMIĆEVU
> Članak:


U potrazi učestvovala i specijalna brigada MUP-a sa psima tragačima

POŽAREVAC - Telo dvanaestogodišnje Milice Miloradović, koja je nestala u 
ponedeljak, 30. januara, pronađeno je prekjuče u šipražju iza napuštenog Doma 
zdravlja u selu Simićevo. Zamenik okružnog javnog tužioca u Požarevcu Jugoslav 
Skenderi potvrdio je da je smrt devojčice nastupila nasilno, preciznije da je 
ubijena sa tri uboda nožem u predelu grudnog koša. Postoje indicije da je 
devojčica napastvovana pre smrti, a više detalja će se znati posle obdukcije. 
Nezvanično, "Politika" saznaje da je policija privela više meštana, među njima 
i Mališu Milenkovića (39), ali niko od njih još nije osumnjičen za ubistvo 
devojčice.
Milica Miloradović je pohađala šesti razred Osnovne škole "Dude Jović", a u 
novembru prošle godine napunila je 12 godina. U domu njene porodice - neverica 
i tuga. Roditelji Slađana i Nenad, koji imaju još tri ćerke, u šoku su.
- Ona se uvek javljala kad negde krene. I tog popodneva, 30. januara, rekla mi 
je da ide kod druga Milana, koji živi nedaleko, ni 200 metara od naše kuće. Kad 
se nije vratila do tri, pozvao sam telefonom njenog druga i dobio odgovor da je 
krenula kući...  priča Nenad.
Pošto se devojčica nije pojavila do mraka, roditelji su slučaj prijavšga 
policiji, atraganje za Milicom počelo je u utorak, 31. januara. Celo Simićevo 
bilo je na nogama, a potraga za devojčicom nastavljena je i sledećih dana. U 
traganju je učestvovala i specijalna brigada MUP-a sa psima tragačima. Ipak, 
telo nesrećne dvanaestogodišnjakinje pronađeno je tek četiri dana posle njenog 
nestanka.
- Molila sam Boga da je oteta, jer sam čula da se to dešava i da neki 
nesrećnici trguju ljudima, pa bismo dete našli kad-tad živo. Ali, imala sam 
ružno predosećanje... - kaže Miličina baka Ljubica.
Slađana Miloradović, majka ubijene devojčice, nema reči, presušile su i još je 
u šoku. Kažu u selu da nije verovala da joj ćerka ubijena ni posle 
prepoznavanja tela.