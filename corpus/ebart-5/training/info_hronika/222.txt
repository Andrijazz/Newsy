> Izvor: matf
> Datum: 
> Rubrika: info_hronika
> Naslov: NIŠ - Milorad Ulemek Legija, prvooptuženi za ubistvo premijera Zorana Đinđića, 
> Članak:

osuđen je pre četiri godine u Nišu, u odsustvu, na šest meseci zatvora, zbog 
teškog dela protiv bezbednosti u saobraćaju, objavile su danas niške "Narodne 
novine".
Ulemek je osuđen 16. maja 2000. godine, a saobraćajna nezgoda u kojoj su 
povređena njegova dva saputnika desila se na magistralnom putu prema Beloj 
Palanci, u Sićevačkoj klisuri, 3. marta 1996. godine, kada je izgubio kontrolu 
nad džipom i udario u metalni odbojnik.
Posle nesreće Opštinski sud u Nišu izdao je poternicu zbog niza neuspešnih 
pokušaja da mu uruči poziv.
U jednom od obaveštenja beogradske policije niškom sudu navodi se da je osoba 
za kojom se traga 1994. godine promenila prezime u Luković.
Istom presudom Ulemeku je naloženo da plati sudske troškove, a list postavlja 
pitanje da li je optuženi izdržao tu zatvorsku kaznu. Apsolutni rok 
zastarelosti za kaznu od šest meseci zatvora je četiri godine, a budući da se 
rokovi računaju od momenta pravosnažnosti presude, list ukazuje na to da je taj 
rok o zastarelosti, najverovatnije, pred istekom.