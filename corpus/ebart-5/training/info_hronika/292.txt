> Izvor: matf
> Datum: 
> Rubrika: info_hronika
> Naslov: Izjava Dušana Krsmanovića pred istražnim sudijom Vučkom Mirčićem (7)
> Članak:


Odluku za otmicu Suada Musića je isto doneo Dušan Spasojević. Dobio je saznanje 
da se Suad bavi prodajom droge i da ima puno para. Kao i ranije, plan otmice mi 
je saopštio Miloš Simović. On je imao saznanje da Suad retko dolazi u Beograd, 
a kada dođe odseda u hotelu "Interkontinental". Ja sam učestvovao dva-tri puta 
u osmatranju hotela, kod njegovog dolaska i odlaska. Video sam da je uvek iz 
hotela odlazio autom na autoput i verovatno direktno za Crnu Goru, a od Miloša 
sam saznao da on tamo živi. Ovo je započeto krajem prošle godine, a mislim da 
je početkom ove godine izvršena otmica. U otmici smo učestvovali ja, Vlada 
Milisavljević, Bagzi i Aca Simović, a oštećenog su pratili Miloš Simović i 
Milan Jurišić.
Nas četvorica smo bili u vozilu "reno 19 ili 21", koje sam pominjao oko 
"Difensa". Na vozilu su bile nalepljene policijske registarske tablice. Ne znam 
ko ih je nalepio iz naše grupe. U vozilu smo imali policijsko rotaciono svetlo 
i imali smo svetleću policijsku palicu za zaustavljanje saobraćaja. Ne sećam se 
ko je i odakle to nabavio, moguće Miša ili Aca Simović i moguće preko Legije 
ili Vuka.
Bila je noć. Miša i Jurišić, koji su pratili oštećenog javili su nam telefonom 
da oštećeni ide prema Slaviji. Tom prilikom je vozio "džip". Međutim, negde kod 
Slavije su ga izgubili i to su nam rekli telefonom. Oni su nam prethodno javili 
da je "džip" marke, čini mi se, "mercedes ML", a ne mogu da se setim 
registracionih tablica. Kod Slavije smo se iz jedne ulice uključivali prema 
Slaviji i videli smo oštećenog da parkira džip blizu Slavije sa desne strane 
kada se gleda s pravca Crvenog krsta. Sa oštećenim je bio još jedan ili dvoje 
ljude. Mi smo zaustavili vozilo ispred njih. Nas je vozio Bagzi. Iz kola su 
odmah istrčali Vlada Milisavljević i Aleksandar Simović. Bagzi je ostao za 
volanom. Vlada i Aca su rekli oštećenom da su policija i da ga hapse zbog 
droge. Ugurali su ga u naše vozilo na zadnje sedište...
Uputili smo se prema Novom Beogradu prema jednoj garaži koju smo koristili u 
bloku 30. Kasnije sam saznao da je oštećeni smešten u kuću koju je kupio 
Miladin Suvajdžić u selu Banstol i tamo su ga čuvali Kalinić i Suvajdžić oko 10 
dana... Jednom sam otišao u to selo sa Milošem Simovićem koji je snimao 
oštećenog kada je govorio svojoj rodbini da moraju da daju za njegov otkup 
pare. Ne sećam se koliko se pominjalo, ali znam da su njegova braća Dušanu 
Spasojeviću isplatila za otkup milion maraka ili 500.000 evra... 
Novac dobijen za otkup, koliko znam, u celom iznosu, zadržao je za sebe Dušan 
Spasojević.  Nastavlja se