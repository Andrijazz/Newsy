> Izvor: matf
> Datum: 
> Rubrika: info_hronika
> Naslov: NOVOSTI SAZNAJU
> Članak:


MONSTRUOZNO UBISTVO U RIĐANSKIM RUPAMA KOD NIKŠIĆA

Muškarac između 30 i 40 godina vezan žicom pa živ zapaljen. Izgoreli ostaci 
nađeni prekjuče, prema proceni patologa ubistvo "staro" do mesec dana

NIKŠIĆ - Muškarac, star između 30 i 40 godina, živ je spaljen na mestu gde je i 
slučajno pronađen, u šikari i kamenjaru Riđanskih rupa, a to svirepo ubistvo 
desilo se pre najviše 30 dana.
Tajnu monstruoznog zločina, otkrivenog pre dve noći u Riđanskim rupama, desetak 
kilometara od Nikšića ispod stare zaboravljene saobraćajnice ka Trebinju, gde 
se jedino nalaze mnogobrojne divlje deponije, rasvetlili su juče specijalisti 
sudske medicine u Podgorici.
Ovo je juče "Novostima" obelodanio istražni sudija Višeg suda u Podgorici 
Miroslav Bašović, na osnovu obdukcionog nalaza izgorelih ostataka ljudskog 
tela, koje je obradio podgorički patolog dr Miodrag Šoć.
Da li je za sada nepoznati muškarac bio svestan  kada je zapaljen, nije se 
moglo utvrditi jer se zločinac dobro potrudio da leš skoro u potpunosti uništi. 
Žrtvi su ruke bile vezane žicom, koja je pronađena na ostacima tela, ali će 
zauvek ostati nedoumica da li je nesrećni čovek prethodno mučen. Jedino je 
izvesno da je u Riđanske rupe, gde je zapaljen - živ doveden.
- Imamo elemente za identifikaciju, kazao nam je sudija Bašović, ali nikšićkom 
Centru bezbednosti do juče niko nije prijavio nestanak ni jedne osobe.
U jednoj od Riđanskih rupa, obraslih šikarom, gde je počinjen ovaj monstruozni 
zločin, vidljivi su tragovi paljevine. U to se uverio i reporter "Novosti" dok 
se prekjuče čekalo na završetak detaljnog višesatnog uviđaja, na kome je radila 
brojna ekipa nikšićkih i podgoričkih inspektora i policije. Pronađeno je 
prilično tragova, ali se zbog istrage ne saopštavaju.
- Uputili smo obaveštenje i u susedne opštine u Republici Srpskoj, ali ni otud 
nemamo nagoveštaje ko bi mogao biti žrtva - kazao je "Novostima" načelnik 
nikšićkog Centra bezbednosti Duško Koprivica.
Ko zna koliko bi ovaj zločin, koji je potresao Nikšić, ostao tajna da se 
meštanin zaseoka prigradske mesne zajednice Vitalac Nikola Mrđenović nije 
zaputio u Riđanske rupe da na jednoj od deponija pronađe komad lima od brojnih 
odbačenih veš mašina i šporeta. Pažnju mu je, kako je izjavio, privukao miris 
paljevine, što ga je i nateralo da se zadrži. Sa jedne od stena u dubini, 
ugledao je spaljeno ljudsko telo.
Odmah je obavestio policiju i tako se klupko oko ovog nezapamćenog zločina 
počelo odmotavati.