> Izvor: matf
> Datum: 
> Rubrika: info_hronika
> Naslov: Saša Pejaković Pele porekao da je ikada bio pripadnik zemunskog klana
> Članak:


BEOGRAD - Saša Pejaković Pele (33), bivši pripadnik JSO, porekao je na 
jučerašnjem suđenju da je pripadao zemunskom klanu, koji se tereti za 18 
ubistava, tri otmice i terorizam. Pejaković, koji je bio telohranitelj Milorada 
Ulemeka Legije, Čedomira Jovanovića i Dušana Spasojevića Šiptara, negirao je da 
je umešan u zločine za koje se terete "zemunci".
- Ne osećam se krivim, a jedina grupa kojoj sam pripadao je JSO. Moja jedinica 
krivica je što sam radio u obezbeđenju Spasojevića. Ali to sam radio po 
naređenju Čede Jovanovića. On mi je rekao da treba da čuvam njegovog 
prijatelja. Mislio sam da je Spasojević biznismen jer se sastajao sa Draganom 
Tomićem, direktorom "Simpa" iz Vranja, i Branislavom Mikelićem - naveo je 
Pejaković.
On je naglasio da se Jovanović često sastajao sa Ljubišom Buhom Čumetom i vozio 
ga na sastanke u Institut za bezbednost na Banjici sa Zoranom Mijatovićem, 
tadašnjim zamenikom načelnika DB-a. Dodao je i da je Spasojević hteo da se 
preda kada je na TV video da mu hapse ženu i decu, ali da je odustao.
Na suđenju je dovršeno čitanje iskaza optuženog Dušana Krsmanovića iz policije, 
u kojima je opisao osam ubistva i tri otmice, koje je počinio zemunski klan.
Krsmanović je u tim izjavama naveo da je ubistva Željka Škrbe i Nenada 
Batočanina, Jovana Guzijana Cunera i njegovog sestrića Radeta Cvetića, Zorana 
Uskokovića Skoleta, njegovog telohranitelja Miloša Stevanovića, Ivice 
Jovanovića i Ivice Nikolća, Čumetovog telohranitelja počinio zemunski klan, po 
naređenju Spasojevića.
U vezi sa atentatom na Ljubišu Buhu Čumeta, Krsmanović je izjavio da je 
Spasojević saopštio da Buhu treba ubiti, a da je Legija insistirao da on to 
lično uradi. Spasojević se odlučio na ubistvo jer je smatrao da mu je Čume 
"namestio" hapšenje u Fracuskoj, ali da je Čume izbegao likvidaciju jer se 
Legiji zaglavila puška.
- Legija je otrčao prema Čumetu, koji je počeo da beži, i pokušao da odglavi 
pušku. Rezervna varijanta je bila i da se Čume ubije i sa četiri 
protivtenkovske mine, koje su bile postavljene u kukuruzima u blizini njegovog 
preduzeća "Difens"- stoji u Krsmanovićevim priznanjima.
Dok je sudija čitao ovaj deo iskaza, začuo se smeh među rodbinom optuženih.
Krsmanović je tada izjavio da je Spasojević probao da otruje Čumeta, tako što 
je nagovorio njegovu suprugu Ljiljanu da mu sipa otrov u sok, govoreći da je 
muž vara. 
Suđenje se nastavlja danas.