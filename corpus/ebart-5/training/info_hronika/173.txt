> Izvor: matf
> Datum: 
> Rubrika: info_hronika
> Naslov: RADIĆ NIKOLIĆ IZ SVRLJIGA PRETUKAO STARCA, PA POBEGAO U PLANINE
> Članak:


Jovan Živanović (81) podlegao povredama u niškom Kliničkom centru 
NIŠ - Zbog sumnje da je bez razloga pretukao Jovana Živanovića (81), od čega je 
ovaj posle dvonedeljnog lečenja u niškoj bolnici umro, policija je juče privela 
istražnom sudiji Okružnog suda Radića Nikolića (59) iz Gulijana kod Svrljiga, 
koji mu je odredio pritvor do 30 dana.
Nikolić se tereti za krivično delo nanošenja teških telesnih povreda 
okvalifikovane smrću, a pokrenuta je istraga i zbog bekstva. On je, posle 
prebijanja starca, priveden u policiju OUP-a Svrljig, gde je saslušan i posle 
trodnevnog pritvora pušten.
Međutim, pre tri dana u Kliničkom centru u Nišu podlegao je povredama pretučeni 
Jovan Živanović, pa je policija nameravala ponovo da pritvori Nikolića, ali ga 
nisu pronašli u selu. Tada se doznalo da su meštani, kada su videli da je Radić 
Nikolić pušten iz trodnevnog pritvora, spremni da ga linčuju zato što je bez 
povoda pretukao starca.
Nikolić je, međutim, očito načuo šta mu se sprema u selu, pa je pobegao u 
Svrljiške planine. Kada je organizovana potera, policija ga je pronašla u 
jednoj pojati, pre nego što su ga seljani Gulijana pronašli, tragajući za njim 
u nameri da se osvete.
Kako saznajemo, Nikolić je pre dve godine osuđen u Okružnom sudu u Nišu na 
četiri i po godine zatvora zbog krivičnog dela ubistva u pokušaju, jer je u 
sukobu sa komšijama potegao pušku i pucao u njih, teško ranivši dvojicu.