> Izvor: matf
> Datum: 
> Rubrika: info_hronika
> Naslov: Profesorka Dušanka Bojičić godinama se bavi promocijom lepog ponašanja
> Članak:


Beograd - U Osnovnoj školi France Prešern na Miljakovcu  je, povodom Dečije 
nedelje, učenicima prvih razreda održano pomalo neobično predavanje.Tema je 
bila - lepo ponašanje. O toj temi mališanima je govorila profesor Dušanka 
Bojičić koja već godinama radi na promovisanju lepog ponašanja. Napisala je i 
više knjiga o toj uvek aktuelnoj temi,a ovih dana za svoj dugogodišnji 
pedagoški rad prima  Dositejevu nagradu.
 Dušanka Bojičić je 20 godina radila kao prosvetni radnik i,kako kaže, 
svakodnevno je gledala kako se vladanje dece ocenjuje, umesto da se predaje,što 
je po njoj nelogično. U susretima sa roditeljima često je mogla da čuje kako je 
neko dete "upalo u loše društvo", a ne može da upadne u loše društvo ako ima 
dobar osnov. Tako je još 1986. godine profesorka Bojičić došla na ideju da 
preko novina "pusti oglas" da drži predavanja o lepom ponašanju. Na veliko 
iznenađenje, ljudi su se odmah odazvali, dolazili su čak iz Ljubljane, Splita i 
drugih gradova. Štaviše, predavanja o lepom ponašanju držala je i po kućama. 
Mnogi su prepisivali njena predavanja, a tražili su i da napiše knjigu na temu 
lepog ponašanja. Tako je Dušanka dosad napisala čak osam knjiga na ovu temu. 
Dušanka Bojičić smatra da je kultura najbitniji deo ljudskog ponašanja. Čovek 
ne može da se oseća lepo, ako nema lepog ponašanja, a njega nema bez 
obzirnosti. O trenutnom stanju naše dece, kada je reč o lepom ponašanju, 
Dušanka kaže da ono jeste loše, ali da je problem u odraslima,odnosno 
roditeljima, koji deci služe kao primer.
- Jedan dečak je napisao u moju knjigu utisaka  sledeće: "Ko nas je vaspitao 
tako nevaspitane. Od koga smo mi to naučili". Odrasli moraju da daju primer 
lepog ponašanja, inače deca ne mogu ništa da nauče. Tehnologija i savremeni 
život uništavaju kulturu  ponašanja Godinama sam se zalagala da  predavanja o 
lepom ponašanju postanu obavezan predmet u osnovnim školama, ali nisam ništa 
uradila na tom polju - kaže  profesorka Dušanka Bojičić.