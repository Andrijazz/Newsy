> Izvor: matf
> Datum: 
> Rubrika: info_hronika
> Naslov: Novo rukovodstvo SPS šalje kongresnu video kasetu svom lideru u Hag 
> Članak:


Beograd - Posle osnivačkog kongresa, Šesti redovan kongres Socijalističke 
partije Srbije je najuspešniji, jer je ostvarena jedinstvena želja članstva da 
predsednik SPS bude Slobodan Milošević, a da se na čelu reformisane partije 
nađe demokratski izabrano rukovodstvo - rekao je predsednik Glavnog odbora SPS 
Ivica Dačić na jučerašnjoj konferenciji za novinare.
On je rekao da će GO SPS uputiti pismo i video kasetu sa Kongresa Slobodanu 
Miloševiću, kako bi se sam uverio u želje članstva. Dačić je naglasio da u SPS 
očekuju da će Milošević prihvatiti mesto predsednika partije kako bi se uverio 
da zvižduci na kongresu nisu bili upućeni njemu, već Bogoljubu Bjelici. Ukoliko 
izostane Miloševićev pozitivan odgovor, o daljim koracima odlučiće GO.
Dačić ocenjuje da reforme koje su sprovedene u kadrovskom, statutarnom i 
programskom smislu predstavljaju početak jačanja i konsolidacije SPS koja bi, 
kako očekuje, pre narednih izbora trebalo da okupi ostale stranke opozicije. On 
je naglasio da su delegati kongresa usvojili Deklaraciju protiv razbijanja 
Jugoslavije, što znači da će socijalisti u Skupštini glasati protiv usvajanja 
Ustavne povelje.