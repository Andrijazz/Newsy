> Izvor: matf
> Datum: 
> Rubrika: info_hronika
> Naslov: Vrhovni sud Srbije doneo odluku o obustavi iseljenja Srpske radikalne stranke 
> Članak:

iz zemunskog Magistrata

Beograd - Predsednik građanskog odeljenja Vrhovnog suda Srbije Predrag 
Trifunović, potvrdio je u razgovoru za Danas da je Vrhovni sud doneo odluku o 
obustavljanju iseljenja centrale Srpske radikalne stranke iz zemunskog 
Magistrata, nakon što su vest o tome prošle nedelje preneli neki mediji. 
Odlukom Vrhovnog suda, predmet je vraćen na ponovno suđenje Četvrtom opštinskom 
sudu u Beogradu.
- Ukinute su odluke Četvrtog opštinskog suda i Okružnog suda u Beogradu o 
iseljavanju, jer je pravilna primena materijalnog prava zahtevala utvrđivanje 
ko treba da da saglasnost na promenu namene kulturnog dobra, da li je posle 
1981. neka od ustanova koje se bave zaštitom kulturnih dobara odlučivala o 
nameni i kako je objekat korišćen posle iseljenja suda iz zgrade Magistrata - 
rekao nam je Trifunović.
On je parafrazirao zahtev SRS za reviziju odluka prvostepenog i Okružnog suda u 
Beogradu, po kojem "nije izvršena promena namene objekta time što se zakupac 
bavi političkom delatnošću po iseljenju suda iz te zgrade koja je u osnovi 
ostala administrativna".
- Vrhovni sud, kao i nižestepeni, nisu se bavili prekomernim oštećenjem zbog 
zakupa prostora po simboličnoj ceni, niti povredom morala jer poništaj ugovora 
nije tražen iz tih razloga. Sudilo se samo zbog promene namene zgrade, a Zakon 
o zaštiti kulturnih dobara nije dovoljno jasan po pitanju ustanove koja daje 
saglasnost o promeni namene - objašnjava Trifunović.
Prema njegovim rečima, sudije Vrhovnog suda Srbije su "zatrpane velikim brojem 
predmeta", a pojedinačni predmet se reši, u proseku, šest meseci po podnošenju 
zahteva. Na našu konstataciju da je zahtev za reviziju koji je podnela SRS 
rešen za manje od četiri meseca, Trifunović kaže da "nije bilo pritiska na sud, 
te da je predmet rešen brže "jer ga je rešavao sudija koji je natprosečno 
ažuran".
Da podsetimo, dok su na vlasti u Zemunu bili radikali, Javno preduzeće 
"Poslovni prostor Zemun" ugovorom je zgradu Magistrata dalo na korišćenje SRS. 
Četvrti opštinski sud je prošle godine doneo odluku o poništavaju ugovora, što 
je potvrdio i Okružni sud u Beogradu. Nakon toga usledila su tri pokušaja 
iseljenja SRS, ali sudski izvršitelji su sva tri puta bili onemogućeni u 
izvršenju, s obzirom da su funkcioneri i članstvo SRS blokirali zgradu, dok 
policija nije asistirala.
SO Zemun je od prethodne i aktuelne Vlade Srbije zahtevala da obezbedi 
policijsku asistenciju, a kako se to nije dogodilo ni prilikom trećeg zakazanog 
iseljenja, funkcioneri SO su naložili JP "Poslovni prostor Zemun" da razmotri 
mogućnost podnošenja tužbe protiv države Evropskom sudu za ljudska prava u 
Strazburu. 
- Još nismo dobili odluku Vrhovnog suda. Moguće je da se obratimo Evropskom 
sudu za ljudska prava čak i dok je postupak u toku, jer se predmet može vraćati 
u nedogled - izjavio je za Danas Đorđe Nedeljković, pravni zastupnik JP 
"Poslovni prostor Zemun".