> Izvor: matf
> Datum: 
> Rubrika: info_hronika
> Naslov: NEZVANI GOSTI NAPUNILI ZATVOR
> Članak:


Samo u poslednjih mesec dana u ruke policije pale su tri razbojničke grupe koje 
su ovde stigle "sa strane"

SMEDEREVO - U Smederevu i na autoputu Beograd-Niš, koji se nalazi na drumskom i 
železničkom Koridoru 10, domaći i međunarodni kriminal pokazuje i dalje veliku 
"vitalnost" o čemu svedoče i pune crne hronike u novinama. Samo u poslednjih 
mesec dana smederevska policija lišila je slobode tri razbojničke i provalnlčke 
grupe koje su na ovo područje stigle iz drugih krajeva Srbije. I ranije su 
organi gonjenja i pravosuđa u ovom gradu imali burne susrete sa prestupnicima 
sa drugih strana ali su sada dolasci ovih nezvanih gostiju učestali.
Pripadnici SUP-a Smederevo su 16. marta ove godine priveli Okružnom istražnom 
sudiju trojicu osumnjičenih za razbojništvo koje je ovde počinjeno. U ovoj 
kriminalnoj družini nalazi se Smederevac Nenad Černoš i njegovi saučesnici 
Nenad Matanović iz Ripnja kod Beograda i Miloš Vasić iz Valjeva. Na autoputu 
Beograd Niš, u ataru sela Mihajlovac kod Smedereva, policajci su uhapsili na 
delu drumskog razbojnika Stevana Vasića i Bojana Đorđevića iz okoline Vrnjačke 
Banje, Milana Mitića iz Kraljeva i Slobodana Kukića iz Kruševca. Njih četvorica 
su u Mihajlovcu i ispred restorana "Evropa", na autoputu Beograd-Niš kod Velike 
Plane, opljačkali teretna vozila dvojice Bugara i jednog Grka.
Treća grupa razbojnika pala je u ruke policiji 6. aprila posle pokušaja 
razbojništva u Smederevu.
Nezvani gost iz Ritopeka kod Beograda, Dragan Tanasijević, Dragan Kolarević i 
Srđan Pantić, obreli su se u pritvoru jer im je prodavačica Slavica Jeremić 
pružila otpor kada su došli da opljačkaju prodavnicu. Pružajući otpor 
prodavačica je privukla pažnju prolaznika i time razbojnike naterala u bekstvo 
ali su oni ubrzo dolijali pa je time njihovim hapšenjima napunjen Okružni 
zatvor u Smederevu.