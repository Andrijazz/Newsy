> Izvor: matf
> Datum: 
> Rubrika: info_hronika
> Naslov: POSLE IZLAGANjA SUDSKIH VEŠTAKA U "PROCESU VEKA"
> Članak:


Nedoumice oko položaja premijera kada je pogođen

Izlaganje sudskih veštaka na suđenju za ubistvo premijera Zorana Đinđića, 
nedavno u Specijalnom sudu, podsećalo je na detalje iz kriminalističkih 
filmova. Tragovi krvi, vlakna ćebeta, ugao ulazne rane, rikošeti, tragovi DNK i 
drugi detalji samo su kockice u velikom mozaiku razrešenja zločina.

Nije bez značaja da li je trag krvi na stepeništu nastao prskanjem ili kapanjem 
krvi. Na osnovu toga može se izvesti zaključak o položaju žrtve u momentu kada 
je pucano ili o tome kako je palo telo premijera.

Metak je kobnog 12. marta 2003. godine pogodio Zorana Đinđića krećući se 
brzinom od 700 metara u sekundi. Na zidu zgrade vlade, na visini od 66,5 
centimetara, postoji oštećenje od metka, rekli su obducent Dušan Dunjić i 
balističar Milan Kunjadić.

Na jedinom metku koji je pronađen na mestu atentata nema tragova krvi i tkiva 
koji bi bili pogodni za DNK analizu. Ti tragovi mogu da se obrišu ako metak 
prođe kroz drugu sredinu kao što je odeća ili nešto tvrdo, kao i da se otresu 
ako metak rikošetira. Činjenice da je metak udario u zid smanjenom brzinom od 
400 metara u sekundi i da je premijer Đinđić u tom trenutku već ležao jer je 
pogođen, ujedno su i dokazi da je taj metak najpre prošao kroz telo Veruovića, 
a ne Đinđića - objasnio je dr Dunjić.

Zatim je na papiru nacrtao karlične kosti. Crtež je na monitore u sudnici 
"prebačen" pomoću takozvane dokument kamere, a veštak je olovkom nacrtao 
putanju metka koji je Veruovića pogodio ukoso u levi sedalni predeo, a zatim 
rikošetirao o karličnu kost, promenio pravac, izašao u desnom preponskom 
predelu i udario u zid. Veruović je tada bio malo sagnut i leđima okrenut 
zgradi u Ulici admirala Geprata iz koje je pucano.

Njegov advokat Božo Prelević pokazao je sudskom veću fotografije na kojima se 
vidi merenje visine ulazne i izlazne rane kod Veruovića. Ukazao je da se te 
cifre ne poklapaju sa onima iz nalaza veštaka. "Mogu da ga pogledam na pauzi", 
kazao je tada doktor Dunjić i kasnije otišao sa Veruovićem na drugi sprat suda 
da bi obavio merenje. Po povratku u sudnicu objasnio je da je pogrešio za deset 
santimetara i da je greška verovatno nastala prilikom kucanja izveštaja. Deset 
santimetara nije mala stvar jer visina rane govori o mestu na kojem je Veruović 
stajao kada je pogođen.

Svaka greška može da bude kobna kada se utvrđuje istina o zločinu. 
Profesionalci insistiraju na preciznim matematičkim proračunima koji potvrđuju 
pretpostavljenu verziju događaja. Izvesno je da su branioci optuženih pomno 
zabeležili i analizirali svaku grešku i svaki propust. Oni su pitali zašto nema 
podataka o tome da li na parkiranom vozilu postoje oštećenja od metka, zašto 
Veruovićeve pantalone nisu dobro osušene nego su se ubuđale, kako je nastao 
trag krvi broj 8.

Najviše polemike je bilo oko toga kako je premijer Đinđić stajao kada je 
pogođen. Zato je dr Dunjić u jednom momentu doslovce rekao: "Po našem 
veštačenju premijer nije pogođen u onom položaju koji su utvrdili stručnjaci iz 
Visbadena. Tačka".

Kao moguće mesto na kojem je stajao premijer u trenutku kada je pogođen, 
veštaci iz Visbadena opredelili su se za prostor ispred žardinijere, levo od 
vrata, što je bar metar udaljeno od mesta koje su naveli veštaci iz Beograda. 
Ova nepodudarnost i dalje ostavlja prostor za nagađanja o trećem metku i 
neotkrivenim učesnicima atentata.

Zanimljivo je i da DNK analiza nije dala dokaz da je drugooptuženi Zvezdan 
Jovanović ostavio opuške u prostoriji iz koje je pucano na premijera. 
Stručnjacima u Visbadenu dostavljeno je sedam opušaka iz te prostorije, četiri 
pikavca cigareta marke "marlboro" i tri marke "davidov". Na svih sedam pikavaca 
nađen je DNK materijal jedne osobe, a tragovi ne pripadaju optuženom Zvezdanu 
Jovanoviću. To, naravno, znači da je opuške ostavio jedan od okrivljenih 
saučesnika, ali se ne poklapa sa onom pričom još iz akcije "Sablja" da je 
Zvezdan Jovanović uhapšen upravo zbog opušaka.

Izvesno je da će o ovim opušcima i materijalnim dokazima protiv Zvezdana 
Jovanovića biti još mnogo reči na suđenju za ubistvo premijera Zorana Đinđića. 
Jasno je i to da bi sudska rekonstrukcija na mestu atentata dala preciznije 
odgovore na neka ključna pitanja koja su ostala sporna.