> Izvor: matf
> Datum: 
> Rubrika: info_hronika
> Naslov: PRVA ŽRTVA AFERE "DRUMSKA MAFIJA"
> Članak:


Miloš Đukić (43) iz Niša sa naplatne rampe "Nais" otrovao se lekovima

NIŠ - Juče po podne u specijalnoj psihijatrijskoj bolnici u Gornjoj Toponici 
kod Niša preminuo je Miloš Đukić (43) iz Niša, radnik javnog preduzeća "Srbija 
putevi", zaposlen kao inkasant na naplatnoj rampi "Nais" kod Niša. Prema 
potvrđenim informacijama iz ove bolnice i iz hitne medicinske pomoći u Nišu, 
Đukić se otrovao, odnosno popio je veliku količinu jakih lekova. Pokušao je da 
se ubije u ponedeljak uveče kada su ga članovi porodice, supruga i dva sina, 
pronašli u veoma teškom zdravstvenom stanju, u stanu u kojem su živeli. 
Prebacili su ga u hitnu medicinsku pomoć, a potom u specijalnu bolnicu u 
Gornjoj Toponici gde su lekari pokušali da mu spasu život, ali je on juče po 
podne ipak preminuo.

Miloš Đukić je već pokušavao da sebi oduzme život tokom protekle nedelje odmah 
po izbijanju afere oko "pljačke veka" na naplati putarine u Srbiji. Međutim, 
kolege su ga sprečile da izvrši samoubistvo i oduzele su mu pištolj. Ipak je 
ostvario svoju nameru popivši jake lekove.

Zanimljivo je da Đukić nije bio privođen u policiji, niti saslušavan oko 
lopovluka na naplati putarine kada je uhapšeno pedesetak lica, od toga čak 31 
osoba iz Niša i okoline.