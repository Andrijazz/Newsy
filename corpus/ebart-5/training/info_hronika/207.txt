> Izvor: matf
> Datum: 
> Rubrika: info_hronika
> Naslov: NA SUĐENJU ZA ATENTAT NA ZORANA ĐINĐIĆA  U SPECIJALNOM SUDU SASLUŠAN ZORAN 
> Članak:

VUKOJEVIĆ, PRVI TUŽIOČEV SVEDOK SARADNIK

Suđenje zatvoreno za javnost zbog zahteva samog Vukojevića. Prvi put u publici 
Kori Udovički, Branislav Lečić, Đinđićevi savetnici i saradnici, predstavnici 
LSDV i Privredne komore Vojvodine

ČEDOMIR Jovanović, bivši potpredsednik Demokratske stranke i Nataša Mićić, 
bivša predsednica skupštine i v. d. predsednika Srbije, isključeni su juče sa 
suđenja za atentat na premijera Zorana Đinđića zato što je branilac 
drugooptuženog Zvezdana Jovanovića izjavio da će ove nekadašnje funkcionere 
kandidovati za sudske svedoke.
Sud će, kako je objasnio predsednik veća Marko Kljajević, naknadno odlučiti 
hoće li uvažiti taj zahtev odbrane. Naređenje da napusti sudnicu iz istog 
razloga izdato je i Nenadu Miliću, bivšem zameniku ministra policije, ali se 
ispostavilo da on i nije došao na suđenje.
KO JE ZALUTAO
NA gornjoj galeriji za publiku početak glavnog pretresa sačekali su, uz Milu 
Đinđić, majku pokojnog premijera, bivši ministri Marija Rašeta-Vukosavljević i 
Branislav Lečić, Kori Udovički, doskorašnji guverner NBS, Branko Radujko, 
nekadašnji Đinđićev savetnik za Kosmet, Biljana Stankov, lični sekretar 
pokojnog predsednika Vlade, mnogobrojni drugi savetnici i saradnici, kao i 
članovi DS. 
Lečić je, istina, otišao posle sat vremena. Uz sve njih, koji su se prvi put 
pojavili tokom ukupno 14 radnih dana koliko traje suđenje, pretres su pratili i 
akreditovani predstavnici nevladinih organizacija i stručna javnost.
Uoči nastavka suđenja, međutim, dvadesetak novajlija u publici ušli su najpre u 
salu na prvom spratu, očigledno ne znajući da tu uvek sede članovi porodica 
optuženih (koji samo odatle mogu da vide svoje optužene srodnike). 
Kad su to shvatili, uz glasan komentar jedne žene: "Hajdemo odavde da ne bi 
bilo još više mrtvih",  demonstrativno su krenuli ka izlazu i preselili se u 
salu koja se nalazi sprat iznad. Dok su izlazili, jedan od članova porodica 
optuženih za atentat dobacio im je: "Marš, ološu jedan!", da bi mu kao iz topa 
bilo uzvraćeno istim rečima. "Ovo su demokrate izašle napolje", "Nisu dovoljno 
daleko!", čulo se potom u sali za publiku.
Među "zalutalima" bili su, između ostalih, Ratko Filipović, potpredsednik 
Privredne komore Vojvodine i Zoran Bošković, potpredsednik Lige 
socijaldemokrata Vojvodine.
Potom je sudija Kljajević dovršio čitanje istražnog priznanja Dušana 
Krsmanovića. Suština je da su optuženi za atentat i dva dana uoči 12. marta 
prošle godine, kada je i ubijen Đinđić, postavljali zasedu na istim mestima 
(Topčider, Autokomanda, okolina Vlade Srbije). 
- Čuo sam dva pucnja, u razmaku kao kad se kaže du-du - rekao je Krsmanović 
istražnom sudiji, ispričavši kako je, po priči optuženog Aleksandra Simovića (u 
bekstvu je) Jovanović ubio Đinđića. 
Njegov iskaz, sve u svemu, poklapa se u celini sa onim što je o likvidaciji 
Đinđića napisano u optužnici. Dodajmo da je optuženi Krsmanović, koji se pred 
sudijama brani ćutanjem, izjavio da ne zna gde su se na dan atentata nalazili 
Zoran Vukojević Vuk (policajac koji je obezbeđivao Dušana Spasojevića Duću, 
sada svedok saradnik) i optuženi Željko Tojaga (pripadnik JSO).
TUŽILAC 
PRIZNAO
NA izjavu Krsmanovića od optuženih je regovao jedino Tojaga. Ukazujući na, kako 
je rekao, nelogičnosti Krsmanovićeve izjave koja ga tereti da je zoljom trebalo 
da gađa Đinđićevo vozilo kod novobeogradske hale "Limes", Tojaga je izjavio da 
ga Krsmanović uopšte ne poznaje i zatražio od sudskog veća ukidanje pritvora.
- Moja komšinica je zbog 70 dinara, koje su joj ukrali, išla na prepoznavanje 
osumnjičenog u Centralni zatvor, a moj zahtev da se suočim sa Krsmanovićem 
ignoriše se 400 dana, jer neko namerno nema vremena da izvede tu radnju koja 
traje dva minuta - dodao je revoltirano Tojaga. 
Advokati su, sa svoje strane, osporili Krsmanovićevo priznanje u policiji i 
pred istražnim sudijom tvrdeći da je dato pod torturom i da je zbog nestabilnog 
duševnog stanja Krsmanović bio nesposoban da odgovara na pitanja organa 
gonjenja.
- Tačno je da nije izvršeno prepoznavanje između Tojage i Krsmanovića iako je 
postojala takva ideja - reagovao je Milan Radovanović, zamenik specijalnog 
tužioca, demantujući da je Krsmanović pretrpeo torturu. - To nismo uradili zato 
što su od Krsmanovićevih branilaca stizale informacije da on nije u stanju da 
komunicira.
- Tužilac je upravo priznao da Krsmanović nije bio zdravstveno sposoban i pitam 
se kako su, onda, sa njim komunicarali u policiji gde su ga danima saslušavali, 
uzastopno, i to po šest sati neprekidno - dočekao je tužioca Momčilo Bulatović, 
branilac Milorada Lukovića Legije. 
Njegov kolega Vukasović, citirajući izjavu Krsmanovića da je "lagao i Dušana 
Spasojevića kojeg se smrtno plašio" kazao je da to "sve govori o Krsmanoviću i 
njegovoj izjavi" datoj ljudima za koje je znao da ga neće ubiti.