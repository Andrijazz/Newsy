> Izvor: matf
> Datum: 
> Rubrika: info_hronika
> Naslov: Uhapšeni razbojnici
> Članak:


KUČEVO - Požarevačka policija je pre tri dana uhapsila dvojicu od trojice 
razbojnika koji su u selu Ravnište prošle nedelje počinili zločin i tešku 
krađu. Lišeni su slobode, kako je saopštila informativna služba, Žarko 
Stanojević (22) i Srđan Babić (23), obojica iz Neresnice, zbog osnovane sumnje 
da su izvršili krivično delo teški slučajevi razbojničke krađe i razbojništva i 
uz krivičnu prijavu predati istražnom sudiji  Okružnog suda u Požarevcu. Za 
isto krivično delo podneta je krivična prijava protiv Slađana Đurića (22) iz 
Neresnice za kojim policija intenzivno traga. U mestu Ravnište, zaseok 
Čardačka, opština Kučevo, 26. oktobra 2003. godine, oko 4.50 sati, u 
domaćinstvu Manojlovića naoružana i maskirana lica napala su Drinu Manojlović 
(66) kad je izašla iz kuće da baci pepeo. Nepoznati napadači vezali su joj ruke 
i usta zavojima i udarajući je uvukli u kuću. Pošto je čuo galamu u prizemlju 
kuće, njen suprug Tomislav Manojlović (69) sišao je u prizemlje gde su ga 
maskirani napadači fizički napali, vezali i onesvešćenog od udaraca ostavili da 
leži na podu pored supruge. Izvršivši premetačinu, osnovano se sumnja da su 
oduzeli revolver njihovog sina i novac koji su u kući pronašli. Drina 
Manojlović je preminula na licu mesta, dok je Tomislav Manojlović zadobio 
prelom nosne kosti i krvne podlive po licu i telu.