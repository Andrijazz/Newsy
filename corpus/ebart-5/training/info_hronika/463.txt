> Izvor: matf
> Datum: 
> Rubrika: info_hronika
> Naslov: POSLE STRAVIČNE EKSPLOZIJE RUČNE BOMBE U NOVOM GRADU (RS) U KOJOJ SU DVA 
> Članak:

MLADIĆA I JEDNA DEVOJKA IZGUBILI ŽIVOT

Teško ranjeni Saša Mirić (23) i Zoran Đukić (22) bolje se osećaju. Vinovnici 
tragedije Haris Lojpur i Danijel Jurić poznati kao izgrednici nemira i tuča. 
Krv i komadi tela videli su se svuda. Tragova je bilo čak i na mom balkonu, 
kaže svedok Davorka Kovačević

BANjALUKA - Saša Mirić i Zoran Đukić iz Novog Grada, koji su teško ranjeni u 
eksploziji bombe u subotnjoj noći, u stabilnom su stanju i pokazuju znake 
oporavka, rekao je juče dr Darko Golić, načelnik Odeljenja za intenzivnu negu 
Kliničko-bolničkog centra u Banjaluci.
- Moguće su komplikacije u oporavku dvojice pacijenata, a najveći problem mogla 
bi da bude eventualna infekcija brojnih rana na glavi, grudnom košu, stomaku i 
drugim delovima njihovih tela. Obavili smo sve potrebne zahvate, koji su 
trajali nekoliko sati, a sada pratimo kako će se kretati njihovo stanje, kaže 
dr Golić, koji je u toku jučerašnjeg dana bio i dežurni lekar na banjalučkoj 
Intenzivnoj nezi, gde su mladići odmah posle nesreće dovezeni.
Dvadesettrogodišnji Mirić i jednu godinu mlađi Đukić, prema nalazima policije 
Novog Grada, nisu bili povezani sa Harisom Lojpurom i Danijelom Jurićem, 
dvojicom vinovnika eksplozije u kojoj je, pored Lojpura i Jurića, smrtno 
stradala i Novljanka Nada  Vejnović (20). Oni su, poput nade i njene sestre 
Duške (17), koja je lakše povređena, bili slučajni prolaznici na Trgu 
Karađorđa, kada su, dobacujući se "kašikarom", Lojpur i Jurić izazvali 
tragediju koja je žestoko potresla građane Novog.
Davorka Kovačević, koja živi u obližnjoj zgradi, bila je svedok strašnog 
prizora.
- Krv i komadi tela videli su se svuda. Tragova je bilo čak i na mom balkonu. 
Videla sam poginule, ali i povređene, koji su davali znake života i pored 
stravičnih rana, koje su se videle na njihovim telima - kaže Kovačevićeva.
Milena Đukanović, prijateljica Saše Mirića, bila je u njegovom društvu svega 
desetak minuta pre eksplozije. Prema njenim rečima, Sašu je u novljansku službu 
Hitne pomoći svojim kolima odvezao jedan njihov prijatelj.
- Bili smo u gradu i, kada sam krenula kući, čula sam eksploziju. Bilo je 
strašno videti šta se dogodilo, a posebno mi je teško to što se niko osim našeg 
druga nije našao da pomogne Saši - kaže Milena Đukanović.
Danijel Jurić iz Dvora na Uni i Novljanin Haris Lojpur, koji su izazvali 
nesreću dobacivali su se bombom, policiji su bili poznati kao problematični, 
ali i registrovani narkomani. Jurić, državljanin Hrvatske, nastanjen blizu 
Dvora na Uni, nedavno je osuđen zbog napada na policajca u Prijedoru.
Noćni život dvojice tragično nastradalih često je prerastao u nered i tuče, a 
samo dve noći pre nesreće, izbačeni su iz jedne diskoteke u Novom Gradu. U 
samoj subotnoj noći, pre kobnog izlaska na trg, njih dvojica su sve do 
zatvaranja bili u kafe-baru "Star", punom omladine. Tu su, prema saznanjima 
policije, u masi mladih ljudi, sve vreme imali bombu kod sebe.