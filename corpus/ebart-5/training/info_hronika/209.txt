> Izvor: matf
> Datum: 
> Rubrika: info_hronika
> Naslov: Francuski mediji o razlozima pucnjave 
> Članak:


RAZLOG međusobnog sukoba policajaca UN u mitrovičkom zatvoru je svađa oko rata 
u Iraku, saopštili su juče francuski mediji.
Vest je emitovao juče u svom podnevnom dnevniku Prvi program francuske 
televizije.
Francuska nacionalna informativna agencija AFP prenela je takođe u toku dana 
izjavu "anonimnog američkog policajca UN" da je sukob izbio zbog situacije u 
Iraku.
- Sve je počelo kada su ljudi s Bliskog istoka rekli američkim policajcima da 
su SAD okupirale Irak kao i sve ostale zemlje - izjavio je ovaj policajac 
francuskoj agenciji.
Sagovornik AFP - čiju informaciju je na svom internet-sajtu plasirao i Drugi 
program francuske televizije - naglasio je da su "Amerikaci bili veoma 
iznervirani optužbama, kada je odjednom jedan Jordanac počeo da puca". 
I najslušaniji francuski informativni radio Frans-enfo izvestio je juče da je 
razlog pucnjave u kojoj je poginulo troje, a ranjeno jedanaest pripadnika 
međunarodnih snaga, neslaganje oko situacije na Bliskom istoku i da je svađa 
izbila između "arapskih i američkih" pripadnika policije UN.