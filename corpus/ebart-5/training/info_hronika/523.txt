> Izvor: matf
> Datum: 
> Rubrika: info_hronika
> Naslov: Novosadski odbor PSS optužio ministra za državnu upravu 
> Članak:


Novi Sad - Ministar za državnu upravu i lokalnu samoupravu Zoran Lončar 
zloupotrebio je svoju funkciju pokušavajući da za republičkog ombudsmana 
izlobira jednog profesora Pravnog fakulteta u Novom Sadu kako bi zauzvrat 
umesto docenta dobio zvanje vanrednog profesora na tom fakultetu, izjavio je 
juče na konferenciji za novinare pokrajinski poslanik PSS Nikola Ćirović. 
Ćirović kaže da je Lončar posle dva bezuspešna pokušaja da postane profesor 
Pravnog fakulteta, jer nema dovoljan broj naučnih i stručnih radova, krenuo u 
lobiranje ne bi li "veoma uticajan profesor PF bio izabran za ombudsmana" i 
onda Lončaru vratio uslugu. Ćirović je izjavio da je s tim u vezi i nedavna 
smena dekana Pravnog fakulteta Olge Cvejić Jančić, kao i zbog želje da DSS na 
nedemokratski i nezakonit način  proširi svoj uticaj na Novosadski univerzitet 
i Pravni fakultet. 
Proteklih dana u medijima se spekulisalo da je kandidat za ombudsmana Dragan 
Milkov, profesor novosadskog Pravnog fakulteta. On je šef katedre za upravno 
pravo na kojoj je i Lončar docent. Milkov je osam godina bio dekan i slovi za 
čoveka sa velikim uticajem, a njegovo ime pominje se i u vezi sa najnovijim 
previranjima na ovom fakultetu.