> Izvor: matf
> Datum: 
> Rubrika: info_hronika
> Naslov: U sudaru turističkog autobusa i autobusa GSP u Novom Beogradu
> Članak:


Kondukter Bojan Kerkez: Autobus iz Subotice prošao kroz crveno i sa leve 
strane, u punoj brzini naleteo na nas

BEOGRAD - Dragan Vujin vozač Gradskog saobraćajnog prevoza teško je povređen u 
saobraćajnoj nesreći, sinoć oko 21.30 časova na uglu ulica Milentija Popovića i 
Bulevara Mihajla Pupina na Novom Beogradu. Kako "Blic" saznaje, do sudara je 
došlo kada je turistički autobus subotičkih registracija SU 417 - 88 na 
raskrsnici prošao kroz crveno svetlo krećući se iz pravca Sava Centra ka Ušću. 
U tom trenutku je sa leve strane udario u autobus Gradskog saobraćajnog 
preduzeća na liniji 72 garažnog broja 1256 registracija BG 339 - 894 koji je 
išao ka Novom Beogradu. Osim dvojice vozača povređeno je i osam putnika iz oba 
autobusa.
Posle udesa vozač GSP-a Vujin ostao je zarobljen u kabini. On je bio 
priklješten nekih 20 minuta na vozačkom mestu dok nisu stigli vatrogasci koji 
su presekli lim specijalnim makazama i oslobodili ga.
Kako smo saznali u Urgentnom centru Vujin je zadobio povrede nogu i kukova, 
smešten je na neurohirurško odeljenje i nalazi se u teškom stanju.
Prema rečima Bojana Kerkeza konduktera gradskog prevoza apsolutnu krivicu snosi 
vozač autobusa iz Subotice.
- Pre nego što smo prošli raskrsnicu na semaforu sam video da se upalilio 
zeleno svetlo, a onda je potpuno nenadano autobus sa leve strane u punoj brzini 
naleteo na nas. Bilo je suviše kasno da na bilo kojin način izbegnemo sudar - 
rekao je Kerkez.
Kako nam je rekao Dejan Zalbahari putnik iz sedamdeset dvojke sudar je bio 
stravičan.
- Čuo se veoma jak udarac posle koga su putnici poleteli svuda po autobusu 
udarajući o sedišta i prozore. Mogli smo na izađemo samo na zadnja vrata i 
pravo je čudo što više ljudi nije povređeno - izjavio je Zalbahari.
Inače, šest putnika iz gradskog prevoza je povređeno a dvoje iz subotičkog. Od 
posledica sudara je oboren je semafor, a na lice mesta je došlo četvoro kola 
hitne pomoći, dvoje vatrogasnih kola sa devet vatrogasaca i policijske ekipe. 
Do zaključenja izdanja ovog broja ime vozača subotičkog autobusa nismo uspeli 
da saznamo, a uzrok ove nesreće zvanično će utvrditi saobraćajna policija.