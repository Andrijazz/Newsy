> Izvor: matf
> Datum: 
> Rubrika: info_hronika
> Naslov: KNjIGA O STRADANjU VOJVOĐANSKIH NEMACA
> Članak:


Nemac Stefan Bart, u knjizi "Dečak iz komšiluka", ispričao svoju životnu priču 
- od progona iz Vojvodine i smeštanja u logor, do današnjeg života u Nemačkoj

OČIMA sedmogodišnjeg dečaka Stefan Bart posmatrao je progon njegovih 
sunarodnika, Nemaca, iz Vojvodine. I sam je, sa još 24.400 dece, završio u 
logoru i, zahvaljujući dobrim ljudima, na volšeban način iz njega izbavljen. 
Preživeo je rat, odrastao, postao otac troje dece, inženjer elektrotehnike. 
Svoju životnu priču, bez gorčine i mržnje, pretočio je u rukopis. Zajedno sa 
Nadeždom Radović napisao je knjigu "Dečak iz komšiluka", koja je nedavno izašla 
iz štampe.
Bart je rođen u Futogu 1937. godine, gde je živeo sve do 1944, kada je, sa 
svojom porodicom, proteran. Iako žrtva, ni sa vremenskom distancom od šest 
decenija, o sebi ne govori tako. Krivo mu je samo, kaže, što se o nedaćama koje 
je njegov narod tada doživeo i danas ćuti. Ostali su u senci nacističkih 
zločina.
- Sećanje na žrtve ne treba da bude u tome što ćemo ih prebrojavati, već treba 
da, bar nekima od njih, vratimo identitet. To sam ovom knjigom pokušao - 
objasnio je Bart, na predstavljanju knjige u galeriji "Artget". - Interesovalo 
me je kada je čovek nevin, a kada prestaje da gubi svoju nevinost.
Jedan od junaka knjige, žrtva nacističkog logora, daje odgovor na ovo autorovo 
pitanje: "Kada je nevin čovek svestan zločina koji se oko njega događa i on 
spokojno slegne ramenima i kaže 'Tu ništa ne može da se uradi'. Vidite, tu 
počinje krivica nevinog čoveka".
Bart je ispričao svoju istoriju - na dva koloseka, vojvođanskom i nemačkom, 
život pre i posle progonstva. I kao odrastao čovek, u Nemačkoj, interesuje se 
za bivše komšije i porodične prijatelje u Futogu. Otkriva i svoju mladalačku 
strast - zaljubljenost u Srpkinju i kako je to njegova porodica doživela.