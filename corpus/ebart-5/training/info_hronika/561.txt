> Izvor: matf
> Datum: 
> Rubrika: info_hronika
> Naslov: Žučne reakcije posle presude Haškog suda ratnom komandantu Srebrenice
> Članak:


Osmeh na licu ratnog zločinca Nasera Orića, dok mu je čitana presuda, najbolje 
svedoči kako se time ismejava žrtvama koje je pobio - rekao je Dragan Jočić. 
Orić juče stigao u Sarajevo

BEOGRAD - Ministar odbrane Srbije Zoran Stanković izjavio je juče da će 
insistirati da se postupak protiv Nasera Orića ponovo pokrene, i ukazao da su 
za vreme ratnih zbivanja u BiH pod naletom njegovih  snaga nestajale cele 
srpske porodice. "Tako se desilo s porodicom Ristić u Skelanu, od koje je ostao 
samo mali Ristić, koji je kasnije o tome i svedočio, zatim, sa porodicom 
Dimitrijević, takođe iz Skelana, kojoj su ubijena dva sina, od pet i sedam 
godina, projektilima dok su bežali preko mosta pred naletom Naserovih snaga", 
ukazao je Stanković.
Stanković koji je obavio obdukcije tela srpskih civila koji su ubijeni u 
okolini Srebrenice naveo je za da je dostavio 120 obukcionih nalaza Haškom 
tribunalu koji govore o srpskim žrtvama iz Zvornika Skelana i Kravica.
Cele porodice žrtve
On je rekao da u optužnici protiv Orića nisu navedeni zločini počinjeni nad 
Srbima u selima oko Srebrenice o kojima govore ti nalazi. "Ja sam od strane 
predstavnika Haškog tribunala dobio obaveštenje da su svi moji nalazi 
prihvaćeni kako od strane tužilaštva tako i od strane odbrane Orića i da ja 
nema potrebe po tom osnovu da idem za Hag. Nažalost ja sam u toku jučerašnjeg 
dana saznao da su samo kao deo optužnice obrađivani mrtvi u Srebrenici i to za 
period od par meseci", kazao je Stanković.
Obdukcija koju je Stanković vršio je utvrdila da je većina od ubijenih u zoni 
odgovornosti jedinice kojima je komandovao Orić prethodno zadobila povrede 
glave, ruku, nogu kao i da su im odsecani prsti i drugi ekstremiteti. On je 
kazao da ima slučajeva da su cele porodice kao i primere pogibije dece. 
Haški tribunal osudio je Orića na dve godine zatvora i on će odmah biti pušten 
na slobodu jer je u pritvoru proveo više od tri godine. Orić je bio optužen za 
smrt najmanje šest zarobljenih Srba u srebreničkoj policijskoj stanici, okrutno 
postupanje prema pritvorenicima i uništavanje 12 srpskih sela 1992. i 1993. 
godine, kada je bio komandant muslimanskih snaga u Srebrenici. Na kraju 
suđenja, početkom aprila ove godine, tužioci su zatražili od sudskog veća da 
Oriću izrekne kaznu od 18 godina zatvora, dok je odbrana predložila da optuženi 
bude oslobođen. 
Sloboda na dan masakra
Predsednik Republike Srpske Dragan Čavić ocenio je da je presuda Haškog 
tribunala Naseru Oriću sramotna i da ne predstavlja kaznu, već nagradu za ratne 
zločine počinjene nad Srbima u proteklom građanskom ratu u BiH.
U saopštenju iz kabineta predsednika RS navodi se da presuda Oriću predstavlja 
"najveću manifestaciju političkog uticaja na presudu Haškog tribunala".
Predsednik RS dalje je izrazio ogorčenje "sramotnom presudom, izrečenom na dan 
obeležavanja godišnjice masakra nad desetinama srpskih civila u okolini 
Srebrenice", ocenjujući da je "vera u pravosuđe doživela potpuni poraz i da bi 
Orić višestruko bio kažnjen da mu je sudio bilo koji kantonalni sud u BiH".
Osudama blage presude i puštanja na slobodu pridružio se i ministar unutrašnjih 
poslova Srbije Dragan Jočić. Jočić je ocenio kao "tešku nepravdu" presudu 
Haškog suda kojom je ratni zapovednik muslimanskih snaga u Srebrenici Naser 
Orić osuđen na dve godine zatvora.
- Osmeh na licu ratnog zločinca Nasera Orića, dok mu je čitana presuda, mislim 
da najbolje svedoči kako se zlo ismejava pravdi i kako se time ismejava svim 
žrtvama koje je pobio - rekao je Jočić.
Predsednik Partije demokratskog progresa Mladen Ivanić izjavio je da presuda 
Haškog tribunala Naseru Oriću predstavlja uvredu za žrtve srpskog naroda i da 
će ona proizvesti teške posledice u BiH.
- Evidentno je da je na području Srebrenice bilo zločina nad Srbima, pa je 
presuda po visini kazne smešna, ali i tužna zbog potcenjivanja srpskih žrtava - 
rekao je Ivanić.
Ivanić je rekao da je presuda Naseru Oriću "do sada najgora po Haški tribunal i 
njegov kredibilitet, te da će ovaj sud o tome morati i te kako da razmisli".
Hag: Školovali ga Srbi
Prema optužnici Haškog tribunala, Naser Orić završio je 1988. godine 
šestomesečni kurs i postao policajac u SUP-u Savski venac. Kasnije je prešao u 
specijalne policijske jedinice, a 1990. godine je službovao i na Kosovu i 
Metohiji. 
Neki izvori pominju da je Orić tokom 1990. godine bio i u obezbeđenju Slobodana 
Miloševića. U avgustu 1991. godine prešao je u policijsku stanicu Ilidža, a 
krajem te godine stiže u srebreničku policijsku stanicu, da bi u aprilu 1992. 
postao komandir stanice u rodnim Potočarima. 
Spalio 50 sela
Iako se u haškoj optužnici navodi da je Orić osnovao jedinicu Teritorijalne 
odbrane u aprilu 1992. godine, svedoci dešavanja u Srebrenici, pred sam početak 
rata, tvrde da je Orić još u februaru 1992. formirao jedinicu od 20 ljudi i 
pripremao se za sukobe. U haškoj optužnici stoji da su Orićeve snage u 
opštinama Srebrenica, Bratunac i Skelani razorile i spalile najmanje 50 srpskih 
sela, a prema nekim procenama, u tim napadima ubijeno je oko 3.000 Srba. U 
optužnici su navedeni i primeri najgroznijeg mučenja koje su Orićeve snage 
sprovodile nad zarobljenim Srbima. N. Č. - Agencije