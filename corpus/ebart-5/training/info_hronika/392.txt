> Izvor: matf
> Datum: 
> Rubrika: info_hronika
> Naslov: Predsednik Demohrišćanske stranke Srbije prof. dr Vladan Batić uputio je 
> Članak:

redakciji Danasa " Dvadeset otvorenih pitanja Miroljubu Labusu" podstaknut, 
kako je rekao, poslednjim zbivanjima i aferama koja se pletu oko potpredsednika 
Vlade Srbije. Danas objavljuje tekst prof. dr Batića u celini i bez izmena

Poštovani gospodine Labus,
u ime DHSS i Narodnog pokreta "5. oktobar" slobodan sam da Vam postavim sledeća 
pitanja:
1. Pod pretpostavkom da nsite na bilo koji način protežirali ERIKSON, zašto ste 
prisustvovali zaključenju ugovora između Telekoma i Eriksona kada je Telekom 
pod ingerencijom Vlade Republike Srbije a ne tadašnje savezne vlade i s tim u 
vezi, zašto niste prisustvovali zaključivanju ugovora između Telekoma i Simensa 
i Alkatela?
2. Zašto javnosti ne prezentirate ugovor o stipendiji, jer nijedna strana 
kompanija ne može bez ugovora dati donaciju, pa da je u pitanju jedan jedini 
evro ili cent? Javnosti morate pokazati bilo kakav dokument da je data donacija 
za stipendiju, a ne neke neubedljive potvrde o tome.
3. Imajući u vidu Vaše dugogodišnje iskustvo, pitam Vas da li bilo koja zapadna 
kompanija može bilo kom stranom političaru po bilo kom osnovu da daje novac i 
da li je to po njihovim propisima najstrože kažnjivo? Ovo zbog potvrde 
direktora beogradskog predstavništva Eriksona. On i nije smeo da napiše ništa 
drugo od onoga što je napisano, jer bi sebi i svojoj kompaniji prouzrokovao 
probleme. Znači, to je opravdanje za njih, a ne za Vas.
4. Da li je sukob interesa to što je subvencija francuske vlade 2001. godine za 
Saveznu vladu čiji ste Vi bili ministar i potpredsednik, išla preko Instituta 
G17 Plus?
5. Zbog čega ste  odbili da ispoštujete sudsku odluku u sporu između našeg 
preduzeća Mabar i grčke Delte čije je sedište u Luksemburgu? S tim u vezi 
potpitanje: Da li 25 odsto akcija Delte International ima DANONE?
6. Da li je Aleksandar Radović, član G17 Plus, savetnik u DANONE-u, čijeg ste 
Vi potpredsednika, gospodina Ibera Vedrina, inače bivšeg francuskog ministra 
inostranih poslova, zbog bolesti primili kod kuće, a u vezi razgovora oko 
privatizacije "Knjaza Miloša".
7. Zašto ne kažete ko je protivzakonito privatizovao "Knjaz Miloš" budući da je 
taj posao išao preko Vlade i njenih institucija? Ko su tajkuni koje pominjete? 
Svojevremeno ste obećali da ćete podneti ostavku ako u trci 
"Mercedesa"/Danone/i taljiga (FPP) pobedi ovaj drugi. FPP je pobedio, ostavku 
niste dali. Zašto? Da li je u ovaj posao umešan neko od Vaših kolega iz G17 u 
Vladi, ili Agenciji, i da li zato ćutite?
8. Da li je Robert Bob Gelbard lobista G17 Plus, da li je zaposlen u kompaniji 
Dine Corp, da li je gospodin Kaličanin, zamenik generalnog direktora Aerodroma 
Beograd član G17 Plus, da li je bio na čelu tenderske komisije koja je posao 
oko Kargo centra na aerodromu poverila upravo Dine Corp-u?
9. Dali je Vaš zet Dušan Lalić izabran za direktora Direkcije za 
zakonodavno-pravne poslove NBJ dok je guverner bio Mlađan Dinkić, pa ponovo kad 
je guverner postao Radovan Jelašić, a obojica su članovi G17 Plus? Da li je u 
međuvremenu Vaša supruga izabrana za direktora osiguranja u Narodnoj banci i 
nema li tu nepotizma ili bar nedostatka dobrog ukusa?
10. Da li ste u međuvremenu angažovani za predavača na nekom američkom 
univerzitetu?
11. Da li ste još početkom 2002. godine dobili prva upozorenja iz EU u vezi sa 
trgovinom šećerom i šta ste s tim u vezi preduzeli?
12. Zašto je novembra meseca 2002. godine tadašnja Savezna vlada, čiji ste Vi 
bili potpredsednik, ukinula kvote na izvoz šećera i time otvorila prostor za 
nekontrolisani izvoz, a da prethodno niste osposobili carinu za kvalitetno 
carinjenje, što je bio povod za ukidanje preferencijala?
13. Tvrdili ste da se radi o stotinama hiljada tona prepakovanog šećera, 
obećavali Patenu da će se sve obelodaniti, da će uslediti hapšenja, pa gde je 
onda taj šećer i da li ste takvim izjavama naneli štetu Srbiji i njenom imidžu 
koja je mnogo veća od materijalne? Ovo utoliko pre što se sve odnosi na period 
od novembra 2002. do aprila 2003. godine, dakle u vreme kada ste za ovu oblast 
Vi bili nadležni, pa samim tim i najodgovorniji čovek u Srbiji.
14. Kao velikom zaštitniku srpskih nacionalnih interesa u oblasti ekonomije 
postavljam Vam pitanje: Šta je bolja privatizacija: To što je MK KOMERC kupio 
tri šećerane za tri evra i obavezu otplate njihovih 20 miliona evra dugova, ili 
što je HELENIC SUGAR kupio dve izuzetno uspešne šećerane (Crvenka i Žabalj) za 
tri miliona evra sa unapred izvesnim profitom od minimum deset miliona evra?
15. Od početka "šećerne afere" upirali ste prstom u MK KOMERC i Miodraga 
Kostića-Koleta, čiju odgovornost niste uspeli da dokažete, ali ga uporno i 
dalje optužujete. Pošto nisam ni prijatelj ni zastupnik gospodina Kostića pitam 
se ima li Vaš odnos sa njim uopšte ikakve veze sa šećerom? Takođe Vas pitam da 
li je Kole finansirao Vašu predsedničku kampanju? Da li Vam je poklonio 50 
kompjutera, značajna finansijska sredstva, da li ste za kampanju koristili 
njegov specijalni kombi MOTOR-HOME? Da li je do nesporazuma, koji se umalo nije 
izrodio u fizički obračun, došlo zbog Vaših megalomanskih zahteva u pogledu 
njegove finansijske pomoći koje on nije hteo da ispuni, kao i zbog Vašeg 
snishodljivog odnosa prema stranim firmama koje ste favorizovali u odnosu na 
domaće partnere - a što se Kostiću nije sviđalo?
16. Kad već pominjemo predsedničke izbore, pitam Vas na koji način je za 
potrebe Vašeg izbornog štaba korišćena zgrada u ulici Topličin venac 11-15, 
koja se nalazila u stečajnoj masi Beobanke, mimo zakonskih propisa o stečaju i 
mimo odgovarajuće odluke Agencije za sanaciju banaka? Podsećamo Vas da je 
ugovor o zakupu formalno zaključila Nacionalna štedionica koja ih bez ikakvog 
pravnog osnova ili plaćene naknade daje na faktičko korišćenje G17 Plus.
17. Da li je Vaše imenovanje za člana Borda guvernera Evropske banke za obnovu 
i razvoj (EBRD) obavljeno od strane Savezne vlade u zakonom propisanoj 
proceduri, da li je objavljeno u "Službenom listu SRJ" i posedujete li dokaze o 
tome? Zašto Vaš kabinet povodom Vašeg učešća na sastancima Borda guvernera u 
aprilu 2001. u Londonu i maja 2002. godine u Bukureštu navodi da na tim 
sastancima učestvujete kao potpredsednik vlade SRJ a ne kao član Borda 
guvernera? Zašto za sve vreme Vašeg učešća u radu Borda od 19. januara 2001. pa 
nadalje nije imenovan Vaš zamenik na ovu funkciju iako je to propisano 
pravilima EBRD, kao svojevrstan zaštitni mehanizam kontrole i transparentnosti? 
Da li Vas je regionalni direktor EBRD Oliver Descamps u čijoj je zoni 
odgovornosti bila i SRJ upozoravao da to učinite i da li pored SRJ zamenika 
članova Borda nije imao još samo gruzijski predstavnik Teimuraz Mamatsašvili?
18. Da li ste za učešće u radu Borda primali naknadu, koliko je ona iznosila i 
ako jeste, da li ste te prihode za fiskalnu 2001. i 2002. godinu uključili u 
svoju poresku prijavu?
19. Da li je odluka o visini akcijskog kapitala SRJ u iznosu od 93.500.000 evra 
doneo (i koji) organ Savezne vlade, da li je isti ulog u skladu sa 
kriterijumima EBRD ili je veći, i zašto, da li je odluka objavljena u 
"Službenom listu SRJ" i iz kojih sredstava su ova sredstva uplaćena, tj. da li 
su možda uplaćena iz donacija dobijenih za druge namene?
20. Zbog gore navedenih okolnosti da li je logično da prihvatite mesto 
potpredsednika Vladine komisije za odnose sa EU, imajući u vidu štetu koju ste 
u vezi sa šećernom aferom, aferom Erikson, aferom EBRD i drugim koje ovde nisu 
pomenute, prouzrokovali Srbiji?