> Izvor: matf
> Datum: 
> Rubrika: info_hronika
> Naslov: ličnost
> Članak:


Pored mnogobrojnih uspeha, drugu stranu medalje u srpsko-crnogorskoj košarci 
predstavlja i Predsedništvo njenog saveza, čije su odluke najčešće rezultanta 
suprotstavljenih klupskih/klanovskih interesa, zatim odsustvo jasne strategije 
po gotovo svim važnim pitanjima (na primer uslova pod kojima će se naši klubovi 
takmičiti u Gudjir ligi), pa YUBA liga u kojoj jednoj ekipi koja se bori za 
opstanak tri kola zaredom sudi sudija iz grada njenog najvećeg konkurenta... 
Način na koji je tokom prethodna tri meseca biran novi selektor reprezentacije 
u tom smislu je samo najočigledniji dokaz da se u domaćoj košarkaškoj 
organizaciji ipak ne svodi sve na "proleće i cveće".
Duško Vujošević, koga je Predsedništvo KSSCG u petak proglasilo za naslednika 
Svetislava Pešića na klupi svetskih i evropskih prvaka, tuđom krivicom se našao 
usred tih intriga i pre početka svog mandata došao u situaciju da se njegov 
budući rad unapred osporava i diskredituje. Činjenica da je javnost godinama 
navikavana na standard po kome se sve što je dobro nalazi van granica ove 
zemlje, u startu je bila dovoljna da na opravdanost Vujoševićeve kandidature 
stavi veliki znak pitanja. Emotivan kakav jeste, Duško Vujošević možda nije 
idealno rešenje za (pre)osetljivu poziciju kakva je selektorska fotelja 
košarkaške reprezentacije. Međutim, ako ga je u najuži krug kandidata imenovao 
Stručni savet u kome sede "najumnije trenerske glave koje imamo" i ako se 
ispostavilo da ostali kandidati nisu voljni da načine žrtve neophodne za 
sedanje u selektorsku fotelju, onda bi, uz sve ograde koje objektivno postoje i 
od kojih se nijedna ne tiče njegovog košarkaškog znanja, ipak bilo korektno 
pustiti Vujoševića da na delu pokaže šta i koliko može. Uostalom, priča se o 
"novom početku", smeni generacija, špekuliše željom dugogodišnjih nosilaca igre 
da se odmore kako bi bili sveži za Olimpijske igre u Atini... dakle, ako 
postoji trenutak pogodan za neku vrstu eksperimenta, onda je to sigurno ovaj. 
Konačno, u svim natezanjima kao da niko od kritičara nema na umu da Evropski 
šampionat u Švedskoj počinje kroz pet meseci, da bi za oko tri meseca trebalo 
da počnu pripreme pred koje bi valjda trebalo da bude utvrđen nekakav plan i 
program?!
Duško Vujošević rođen je 3. marta 1959. godine u Podgorici. Tokom trenerske 
karijere koja traje više od četvrt veka bio je šampion Evrope sa juniorskom 
reprezentacijom Jugoslavije 1988. godine, klupski prvak države sa Partizanom 
1987. i 2002, osvojio je po jedan Kup SFR i SR Jugoslavije, kao i Kup Radivoja 
Koraća. Poznat je po izvanrednom radu sa mladim igračima. Ivan Bogunović