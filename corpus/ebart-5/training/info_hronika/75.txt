> Izvor: matf
> Datum: 
> Rubrika: info_hronika
> Naslov: Šta ako Crna Gora potpiše sa SAD bilateralan sporazum o neizručenju Amerikanaca 
> Članak:

Međunarodnom sudu za ratne zločine?

Aleksandar Popović, 
potpredsednik Demokratske stranke Srbije

Stvari su sasvim jasne: I Beogradski sporazum i Ustavna povelja definišu da 
zajednička država Srbije i Crne Gore ima i zajedničku spoljnu politiku. Ovo je 
privatna izjava gospodina Burzana koja nije utemeljena u ovim dokumentima. 
Demokratska stranka Srbije se bori za vladavinu prava, a to znači i u slučaju 
poštovanja spoljne politike državne zajednice. Uostalom, SAD su zahtev za 
potpisivanjem sporazuma o neizručenju njenih građana Međunarodnom krivičnom 
sudu uputile zajedničkoj državi, tako da se gospodin Burzan izjašnjava o nečemu 
zašta nije ni pitan.

Živojin Stjepić
potpredsednik Demohrišćanske stranke Srbije

To samo prikazuje da uprkos svoj priči, na praktičnom nivou i na najozbiljnijim 
pitanjima, državna zajednica ne funkcioniše, odnosno da funkcioniše kao dve 
samostalne države. Da pomenem samo da je Milo Đukanović nedavno rekao da je 
suverena Crna Gora gotova stvar, dok je Filip Vujanović izjavio da će se 
zalagati za suverenu i samostalnu Crnu Goru. Uostalom, Crna Gora ima svoje 
ministarstvo spoljnih poslova, a Ustavnom poveljom je garantovano da republike 
- članice mogu da potpisuju bilateralne sporazume. Sve to, uključujući i 
nefunkcionisanje saveznog parlamenta kao i nemogućnost da se harmonizuju 
ekonomski odnosi, ima ozbiljne konsekvence. Pre svega, to nas predstavlja kao 
neozbiljnog partnera u pregovorima sa međunarodnom zajednicom. Što se tiče 
Srbije, krajnje je vreme da raskinemo sa iluzijama i da se okrenemo sebi. Samo 
suverena i samostalna Srbija može donositi tako ozbiljne odluke kao što je ova 
o potpisivanju ili nepotpisivanju ovakvog sporazuma sa SAD. Plašim se da u 
suprotnom ne izgubimo kredibilitet, i međunarodni, ali i među našim građanima. 
Svaki dan postojanja ovakve zajedničke države skupo košta Srbiju.

Ivica Dačić
predsednik Glavnog odbora Socijalističke partije Srbije

Smatram da ne treba potpisivati ovakav sporazum sa SAD, a u to me je uverilo i 
zasedanje Parlamentarne skupštine Saveta Evrope na kome je uz samo tri glasa 
protiv i tri uzdržana, usvojena Rezolucija kojom se osuđuju američki pritisci 
na zemlje da potpišu sporazum o neizručenje građana SAD Međunarodnom krivičnom 
sudu. Nije dobro da se Srbija i Crna Gora nađu u krugu nekoliko zemalja koje su 
potpisale taj sporazum, jer među njima nema nijedne ozbiljne države. Pravda 
treba da bude jednaka za sve. Kada znamo prethodne izjave crnogorskih 
zvaničnika, ni ova gospodina Burzana nije neočekivana. Pokazalo se još jednom 
da je stvorena državna zajednica Srbije i Crne Gore na prilično klimavim 
nogama.