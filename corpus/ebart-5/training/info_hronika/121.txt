> Izvor: matf
> Datum: 
> Rubrika: info_hronika
> Naslov: ISPOVEST PORODICE TEL IZ BEGEČA
> Članak:


Novi Sad, 2. oktobra Vandalizam počinjen na rimokatoličkom groblju u Novom Sadu 
- iako su akteri otkriveni  - i dalje prate reagovanja i emocije, pogotovu što 
je oskrnavljen grob jednogodišnje devojčice, koja je sahranjena pre 35 godina.
Njeni roditelji Radojka i Ferika Tel, iz Begeča kraj Novog Sada, kažu da je "sa 
groba njihove mezimice Rozalije pomerena grobna ploča i grob iskopan rukama do 
polovine" i da su za to saznali "tek sutradan u televizijskim vestima".
Neshvatljiva su nam objašnjenja da su to učinila dva pijana maloletnika, jer za 
pomeranje granitne ploče sa dečijeg groba, teške više stotina kilograma, bila 
je potrebna neuporedivo veća snaga priča majka Radojka.
Ovo groblje je često meta vandala, priča Radojka, dodajući da joj je saznanje 
da je neko otkopavao grob njene preminule mezimice bilo za nju i njenog 
supruga, pored povređivanja starih rana, ravno Rozalijinoj smrti.
U međuvremenu, potpredsednik republičke vlade Jožef Kasa izjavio je da ne 
prihvata obrazloženje policije.
To se dešavalo u naseljenom mestu i neko je trebalo to da primeti. Bio sam na 
licu mesta i video šta je tamo učinjeno. Hvala lepo policiji što je tako brzo 
intervenisala, ali tu nije u pitanju samo vandalizam i satanizam, već i 
podstrekavanje nacionalne mržnje i velika odgovornost je upravo na toj novoj 
demokratskoj vlasti koja nije u stanju ni groblja da sačuva - izjavio je Kasa.