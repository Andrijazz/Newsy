> Izvor: matf
> Datum: 
> Rubrika: info_hronika
> Naslov: POSLE EKSPLOZIJE AUTOMOBILA VLASNIKA "GLASA" I "KURIRA" 
> Članak:


Zasad nejasno da li je bačena bomba ili podmetnut eksploziv 

UNIŠTEN "MERCEDES 124"  
Eksplozija koja je preksinoć u potpunosti uništila automobil "mercedes 124", 
italijanskih registarskih oznaka TV 896 072, vlasništvo Radisava Rodića Raje, 
vlasnika poslovnog sistema "ABC produkt" u čijem sastavu posluju beogradski 
dnevni listovi "Glas javnosti" i "Kurir", po svemu sudeći je namerno izazvana. 

Snažna detonacija desila se preksinoć oko 22 časa na neosvetljenom parkingu 
između zapadne tribine stadiona "Crvene zvezde" i restorana "Avalica". Rodić je 
neposredno pre eksplozije ostavio svoj "mercedes", koji je, inače, nedavno 
uvezao iz Italije, na tom parkingu i uputio se u "Avalicu", gde je večerao sa 
Slavoljubom Kačarevićem, glavnim i odgovornim urednikom "Glasa javnosti", i 
Draganom Vlahovićem, urednikom ovog lista. U jednom trenutku, sasvim iznenada 
odjeknula je snažna eksplozija koja se čula na čak nekoliko kilometara od mesta 
detonacije i koja je uznemirila žitelje Voždovca. 

Bombaški napad delo profesionalca 

Za svega nekoliko minuta na mesto eksplozije stigli su pripadnici Vatrogasne 
brigade beogradske policije koji su ugasila požar na Rodićevom "mercedesu". 
Stigli su i pripadnici interventne ekipe koji su obezbedili lice mesta i 
omogućili pristup članovima Kontradiverzione ekipe koji su utvrdili da tu više 
nema eksplozivnih naprava. Ubrzo su stigle i specijalizovane službe koje su 
obavile uviđaj. 

Uviđaj na mestu eksplozije trajao je satima dok su policajci strpljivo tražili 
tragove ovog zločina. U eksploziji automobil je potpuno izgoreo (u njemu su 
bila Rodićeva lična dokumenta), a delovi su se razleteli i desetak metara 
dalje. Na svu sreću, nije bilo povređenih. 

Da je eksplozija Rodićevog automobila namerno izazvana pokazuje to da je 
policija u prvim momentima smatrala da je uzrok eksplozije neispravna plinska 
boca, ali su sve sumnje raspršene kada je Rodić dao izjavu policiji. On je, 
kako saznajemo, rekao da u automobilu nije bilo nikakvog plina. 

Po svemu sudeći, ovaj bombaški napad je delo profesionalca: količina eksploziva 
je dobro odmerena, a eksplozija je bila usmerena na gore, što pokazuje krater 
ispod automobila. Onaj ko je izazvao eksploziju Rodićevog "mercedesa", ako je 
suditi po ustaljenom metodu beogradskih kriminalaca, verovatno je želeo da 
zapreti vlasniku beogradskih dnevnih listova. 

U Informativnoj službi beogradske policije kažu da u ovom slučaju nema novih 
detalja i da će oni pravovremeno biti saopšteni javnosti. Kako saznajemo, 
policija ispituje dve varijante o načinu na koji je paklena mašina aktivirana, 
pošto taj detalj još nije poznat. S obzirom da očevidaca ovog događaja ima 
veoma malo, tek treba da se utvrdi da li je pod Rodićev automobil bačena ručna 
bomba ili je napadač (ili više njih), sa bezbedne udaljenosti, daljinskim 
upravljačem izazvao detonaciju. 

Hronologija napada 

Ipak, glavno pitanje je ko je imao motiv da vlasniku dva beogradska dnevna 
lista "digne" automobil u vazduh. Da li zbog pisanja "Glasa" i "Kurira" ili 
zbog nekih drugih razloga, tek pokazaće dalja policijska istraga. 

Šira javnost za Radisava Rodića Raju čula je kada su počeli pritisci 
nekadašnjeg režima na "Glas javnosti" i na njega lično. Kao što je poznato, 
ovaj dnevni list je zbog svoje antirežimske uređivačke politike dugo bio na 
meti Miloševićeve vlasti. Rodić je česti pominjao da mu je tih godina nekoliko 
puta direktno rečeno "da će, ukoliko ne preda novine, biti likvidiran". 

Jedan od napada na Rodića desio se još 1992. godine kada su još nepoznati 
napadači pucali na njegovu kuću. Kako je svojevremeno ispričao, desetak dana 
pre tog napada nekoliko kriminalaca su pokušali da ga reketiraju. Počinioci su 
uhapšeni na licu mesta, ali su posle samo sat vremena pušteni iz prostorija 
beogradske policije. Rodić je kasnije pričao da tadašnji načelnik 
Kriminalističke policije SUP Beograd Milorad Vlahović Vlaja (ubijen nekoliko 
godina kasnije pod još nepoznatim okolnostima) "samo što ga nije prebio" kada 
je pokušao da prijavi ceo slučaj 

Rodić je svojevremeno (1979) osuđivan "što se bavio menadžerstvom u većem 
obimu" i "na taj način stekao protivpravnu imovinsku korist neadekvatnu 
uloženom radu i školskoj spremi", kako je glasila presuda. 

Najnovija Rodićeva investicija bila je kupovina kragujevačke štamparije "Nikola 
Nikolić", pre desetak dana, za 10,6 miliona dinara. Tada je izjavio da mu je 
namera da preseli direkciju "Glasa" u Kragujevac.