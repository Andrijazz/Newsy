> Izvor: matf
> Datum: 
> Rubrika: info_hronika
> Naslov: Suđenje za ubistvo premijera Đinđića
> Članak:


Svedok Gordana Živković izjavila je u nastavku suđenja za ubistvo premijera 
Srbije Zorana Đinđića da je 12. marta prošle godine čula tri pucnja dok je 
sedela u svom stanu u Ulici admirala Geprata 17. 

Na premijera je, prema optužnici, pucao Zvezdan Jovanović Zveki iz zgrade 
Zavoda za fotogrametriju u Ulici admirala Geprata 14, a Živkovićeva je, pored 
članova premijerovog ličnog obezbeđenja, jedini svedok koji je čuo tri pucnja u 
vreme atentata. 
Pre Živkovićeve svedočila je Vera Branković, koja je iz svog stana u Ulici 
admirala Geprata 8 čula dva pucnja, kao što je izjavila i većina svedoka koji 
su se u to vreme zatekli oko zgrade Zavoda.
Gordana Živković je ispričala da je posle atentata gledala sa svog balkona na 
zgradu Zavoda i da je "ugledala kako neko na zadnja vrata automobila uvlači 
pušku". Živkovićeva koja živi u zgradi dijagonalno od zgrade Zavoda dodala je 
da ne zna marku automobila, ali se seća da je bio sive boje i da je imao šiber 
staklo.
Ona je navela da se taj sivi automobil brzo odvezao ka Ulici Gavrila Principa i 
da nije videla ko je bio u njemu.
Dalibor Marjanović, bivši pripadnik rasformirane JSO, a sada pripadnik 
Žandarmerije, rekao je da se optuženi Željko Tojaga nalazio sa jedinicom na 
Kopaoniku u februaru 2003. godine.
On je time dao alibi Tojagi, koji je optužen da je sredinom februara učestvovao 
u dva neuspela atentata na premijera. Suđenje se nastavlja danas.