> Izvor: matf
> Datum: 
> Rubrika: info_hronika
> Naslov: Zločin u severnom delu Kosovske Mitrovice
> Članak:


KOSOVSKA MITROVICA - Preksinoć oko 21 sat, u severnom delu Kosovske Mitrovice 
zadavljena je Slobodanka Kompirovoć (61), koja je kao podstanar živela u kući u 
Ulici Meše Selimovića broj 8. 

Portparol UN policije Lari Miler saopštio je da su za ovo svirepo ubistvo 
osumnjičena četvorica mladića koji su uhapšeni dva sata posle zločina. Miler 
nije otkrio njihov identitet, ali je izneo da je najverovatnije pljačka bila 
motiv ubistva.
Miler je rekao da su napadači Kompirovićevu vezali gajtanom od pegle, a onda je 
zadavili peškirom. Ubice su u kući izvršile premetačinu stvari, a iz novčanika 
žrtve uzeli novac. 
Kompirovićeva je bila penzioner, a za život je zarađivala i česteći ulaze 
zgrada. Stanovala je u suterenu kuće. Na spratu iznad nje živi četvoročlana 
porodica koja ništa nije čula, niti primetila šta se dešavalo u suterenu kuće. 
Sat pre zločina komšije iz susednih zgrada primetili su trojicu nepoznatih 
mladića. U gradu se priča da su akteri ubistva narkomani koji u ovom delu grada 
najčešće trguju drogom. 
Kompirovićeva je prebačena na obdukciju u Orahovac. Istragu vodi Kosovska 
policijska služba i UN policija, koja je izvršila četvoročasovni uviđaj.