> Izvor: matf
> Datum: 
> Rubrika: info_hronika
> Naslov: Ministarstvo zdravlja predstavilo Nacrt paketa zakona o reformi zdravstva
> Članak:


Beograd - Poslednjih meseci potrudili smo se da, na osnovu zdravstvene politike 
Srbije, izradimo dugoročnu strategiju reforme sistema zdravstva, i na taj način 
pokušamo da odgovorimo visokim zahtevima i očekivanjima građana - rekao je na 
jučerašnjoj konferenciji za novinare republički ministar zdravlja Tomica 
Milosavljević predstavljajući Nacrt paketa zakona o reformi zdravstva. 
Prema njegovim rečima, urađena je vizija sistema zdravstva a nacrt više zakona 
trebalo bi da sledećih nekoliko nedelja bude na širokoj javnoj raspravi u 
zdravstvenim ustanovama, a zatim i u skupštinama Srbije i Vojvodine. Ministar 
Milosavljević je istakao da je cilj Ministarstva zdravlja da se donese paket 
zakona za koga će stajati zdravstvena struka Srbije. 
Predloženi normativni paket će regulisati sve aspekte sistema zdravstva i 
zdravstvenog osiguranja, način postavljanja direktora u domovima zdravlja itd. 
Poboljšanje sistema zdravstvene zaštite putem reformi trebalo bi, između 
ostalog, da dovede do poboljšanja zdravstvenog stanja stanovništva a time i do 
smanjenja troškova zdravstvene zaštite.
U budućem sistemu zdravstva preventivna i primarna zdravstvena zaštita imaće 
visok prioritet, a povećaće se i učešće privatnog, profitnog i neprofitnog 
sektora u pružanju zdravstvene zaštite finansirane od Republičkog zavoda za 
zdravstveno osiguranje. Takođe, znatno će se poboljšati kvalitet i kontrola 
zdravstvenih usluga i ustanova.