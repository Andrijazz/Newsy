> Izvor: matf
> Datum: 
> Rubrika: info_hronika
> Naslov: Škole još nisu dostavile Ministarstvu prosvete planove nadoknade izgubljenih 
> Članak:

časova 

Ministar Vuksanović pozvao predstavnike sindikata na pregovore o ceni rada za 
iduću godinu 

Beograd - Ni jedna škola koja štrajkuje nije dostavila Ministarstvu prosvete 
plan nadoknade izgubljenih časova, a očekuje se da to urade do ponedeljka. 
Zakonom nije predviđen rok u kome škole treba da dostave planove nadoknade, a 
ukoliko direktori tu obavezu ne ispune, prosvetna inspekcija će protiv njih 
primeniti sankcije - izjavio je za Danas Bogoljub Lazarević, načelnik 
Republičke prosvetne inspekcije. 
On navodi da je nadoknada izgubljenih časova obavezna i da se nastava može 
organizovati subotom, skraćivanjem predviđenih školskih raspusta ili 
produžavanjem nastavne godine, kako bi se izbeglo povećano opterećenje učenika. 
Iako Lazarević tvrdi da je nadoknada propuštenih časova bila praksa tokom 
ranijih štrajkova prosvetnih radnika, u Sindikatu obrazovanja Srbije navode da 
to zavisi od dogovora koji štrajkači po okončanju štrajka postignu sa ministrom 
prosvete.
- U štrajkovima u kojima smo mi učestvovali uvek smo na kraju potpisivali 
protokol sa ministrom prosvete da zaposleni neće trpeti posledice, a u tom 
dokumentu je rešeno i pitanje nadoknade časova. Tokom poslednjeg štrajka, koji 
je trajao nekoliko dana, postigli smo dogovor da časovi neće biti 
nadoknađivani, kao i da prosvetnim radnicima koji su štrajkovali plata neće 
biti smanjena. Kada su u pitanju štrajkovi koji traju tri do pet dana, onda 
gubitak i nije veliki, ali kada smo 1997. štrajkovali mesec i po dana, nakon 
postignutog sporazuma sa ministrom napravljen je plan nadoknade časova. Ne može 
Unija sindikata tek tako da kaže da neće biti nadoknade časova, već zavisi od 
toga šta će na kraju postići - kaže za Danas Branislav Pavlović, predsednik 
Sindikata obrazovanja Srbije.
I bivši ministar prosvete Gašo Knežević kaže da je trodnevni štrajk prosvetara 
u septembru 2003. prošao bez nadoknade časova, ali da je ta tema bila posebna 
tačka dogovora sa sindikatima po okončanju obustave rada. Tada je dogovoreno i 
da zaposlenima koji su štrajkovali neće biti smanjena plata. Knežević smatra da 
bi sve izgubljene časove, u principu, trebalo nadoknaditi. 
Unija sindikata prosvetnih radnika Srbije održaće danas u 15 časova protestni 
skup na Trgu Nikole Pašića, gde se očekuje dolazak oko dve hiljade članova ovog 
sindikata. Nakon toga, članovi predsedništva Unije će u Vladi predati pismo sa 
zahtevima premijeru Vojislavu Koštunici. 
U Vladi Srbije 31. septembra treba da bude održan sastanak ministara prosvete, 
finansija i rada Slobodana Vuksanovića, Mlađana Dinkića i Slobodana Lalovića sa 
predstavnicima sindikata obrazovanja oko nove cene rada za narednu godinu. 
Vuksanović je juče pozvao predsednika Unije sindikata prosvetnih radnika 
Miodraga Skrobonju da sa predsednicima Sindikata obrazovanja Srbije i GSPRS 
Nezavisnost, Branislavom Pavlovićem i Zdravkom Kovačem, učestvuje na sastanku.