> Izvor: matf
> Datum: 
> Rubrika: info_hronika
> Naslov: Hag - Haški tribunal osudio je juče bivše oficire Vojske Republike Srpske 
> Članak:

Vidoja Blagojevića na 18 godina zatvora, a Dragana Jokića na devet godina zbog 
učešća u masovnom ubistvu muslimanskih zarobljenika u Srebrenici u leto 1995. 
Sudsko veće predsedavajućeg Liu Daćuna iz Kine utvrdilo je da su snage VRS u 
Srebrenici počinile genocid nad muslimanskim stanovništvom zato što su enklavu 
napale u nameri da delimično unište i trajno nasilno uklone Muslimane, kao 
nacionalnu grupu, s tog područja. Pukovnik Blagojević (54), ratni komandant 
Bratunačke brigade VRS, proglašen je krivim za saučesništvo u genocidu nad oko 
7.000 muslimanskih zarobljenika, u danima pošto je VRS 11. jula 1995. zauzela 
Srebrenicu. 
Tužilaštvo je tražilo da Blagojević bude kažnjen sa 32 godine zatvora, a da 
Jokiću bude izrečena zatvorska kazna između 15 i 20 godina. Branioci su na 
kraju suđenja sudijama predložili da optužene oslobodi krivice. 
Dragan Jokić, nekadašnji načelnik inženjerije Zvorničke brigade RS, može već u 
avgustu 2007, nakon završetka žalbenog postupka, da predsedniku Haškog 
tribunala podnese zahtev za prevremeno puštanje na slobodu, jer se u pritvoru 
Tribunala nalazi od 15. avgusta 2001. 
Praksa u Haškom tribunalu je da se osuđeni posle izdržane dve trećine kazne 
puste na slobodu.