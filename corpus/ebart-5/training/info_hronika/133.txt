> Izvor: matf
> Datum: 
> Rubrika: info_hronika
> Naslov: Šta mislite o izjavi 
> Članak:

ministra Dušana 
Mihajlovića da ćemo zbog Haga ostati bez vojske i policije?

Dragan Šutanovac
Predsednik Odbora za 
bezbednost Skupštine Srbije 

Evidentno je da naša zemlja trpi veliki pritisak od Haškog tribunala i da to 
izaziva velike probleme kako kod vlasti u Srbiji, tako i kod pripadnika vojske 
i policije. Javlja se ozbiljna dilema - da Haški tribunal ne radi svoj posao na 
pravi način, jer prosto je nemoguće da su na prostoru Kosova i Metohije zločine 
činili samo Srbi.

Petar Skokandić
član Predsedništva 
Reformista Vojvodine:

Ako su nam vojska i policija haški optuženici, onda je žalosna zemlja koja ima 
takvu vojsku i policiju. Ne treba, međutim, vređati časne pripadnike vojske i 
policije i dovoditi ih u vezu sa haškim optuženicima, jer to podseća na one 
parole socijalista "Svi smo mi Slobodan" i "Svi smo Radovan". Naravno da nije 
tako i da i u Vojsci i u policiji ima mnogo časnih ljudi koji su pošteno radili 
svoj posao i nisu uprljali ruke, pa je je neopravdana bojazan da ćemo ostati 
bez ovih instuitucija ako u Hag odu četiri generala.

Miloš Vasić
novinar nedeljnika Vreme

Ne delim pesimizam ministra Mihajlovića. Ostaćemo bez ljudi za koje Hag ima 
neko zanimanje, a nama će biti lakše. Znaćemo ko je nedužan, a ko će ostati u 
Hagu.  

Zoran Dragišić
Fakultet za civilnu odbranu 

Ne mislim da će ova država ostati bez vojske i policije, ako generali odu u 
Hag. Oni će otići u Hag, na ovaj ili onaj način, ali bojim se da mi kao država 
nemamo načina da to izbegnemo. Što pre prihvatimo tu činjenicu biće bolje i za 
njih i za državu i mislim da će država u toj situaciji moći više da im pomogne. 

Budimir Babović
stručnjak za pitanja policije 

Ne mislim da bi odlazak nekog u Hag doveo do raspada dve velike organizacije 
kao što su vojska i policija. Moguće je da će jedan broj ljudi da se povuče, 
može da se negativno odrazi na bezbednost. Može da se odrazi i dobro ako se 
povuku neki kadrovi, koji pripadaju starim opcijama i pogledima, onda će doći 
novi ljudi tako da će uneti novu krv u policiju. Svako zlo ima svoje dobro. 