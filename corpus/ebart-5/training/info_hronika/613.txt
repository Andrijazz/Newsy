> Izvor: matf
> Datum: 
> Rubrika: info_hronika
> Naslov: Suđenje optuženima za ubistvo braće Bitići
> Članak:


Sreten Popović izjavio da je general Vlastimir Đorđević (tadašnji načelnik 
Resora javne bezbednosti) naredio da se trojica Alabnaca 
iz zatvora u Prokuplju prebace u Petrovo Selo

BEOGRAD - Prvooptuženi Sreten Popović odbacio je juče krivicu za saizvršilaštvo 
u ratnom zločinu protiv ratnih zarobljenika - braće Ilija, Agrona i Mehmeta 
Bitićija u Petrovom Selu 1999. Izjašnjavajući se o krivici pred Većem za ratne 
zločine Okružnog suda u Beogradu, Popović je negirao da je braću Bitići, 
američke državljane albanskog porekla, lišio prava na pravično suđenje i na taj 
način pomogao nepoznatim osobama MUP-a Srbije i Specijalne antiterorističke 
jedinice (SAJ) u izvršenju krivičnog dela. Popović, tada komandir voda 
Operativno-poternih grupa Posebnih jedinica policije, 7. jula je u nastavnom 
centru u Petrovom Selu bio dežurni starešina za obuku pripadnika SAJ-a.
"Tog popodneva zazvonio je telefon i javio se general Vlastimir Đorđević 
(tadašnji načelnik Resora javne bezbednosti) i pitao me da li je tu Goran 
Radosavljević Guri", kazao je Popović navodeći da je Đorđeviću rekao da je 
Guri, koji mu je tada bio nadležni, na godišnjem odmoru. Popović je naveo da mu 
je Đorđević tada kazao da treba da se preuzmu tri Albanca iz zatvora u 
Prokuplju i da treba da angažuje dvojicu-trojicu koji će ih prevesti iz 
Prokuplja do nastavnog centra u Petrovom Selu, odakle će neko doći da ih 
preuzme. Popović je kazao da je posle toga pozvao drugooptuženog, koji je tada 
bio komandir istog voda, Miloša Stojanovića zvanog Šešelj u Prokuplju i da mu 
je preneo naredbu.
"Stojanović je sutradan, 8. jula, sa (Aleksandrom) Nikolićem i (Dejanom) 
Stamenkovićem u popodnevnim satima doveo braću Bitići u Petrovo Selo odakle sam 
ih ja odveo u jednu prostoriju, odnosno magacin za skladištenje municije u tom 
nastavnom centru", kazao je Popović. Prema Popovićevim rečima, Đorđević (haški 
optuženik u bekstvu) je ponovo zvao i pitao da li se Guri javljao i da li je 
"posao završen" i rekao da će sutra, 9. jula, doći kolege da ih preuzmu (braću 
Bitići).
Popović je rekao da je tada upitao da li treba nešto da se evidentira oko 
preuzimanja na šta mu je Đorđević odgovorio da se radi u Beogradu i da ne treba 
ništa da se piše. "Sutradan, 9. jula, između 22 u 24 sata stražar me je 
obavestio da me traže neke osobe. U džipu su bile tri osobe u civilu, a jedan 
od njih se predstavio kao kolega iz MUP-a iz Beograd, koji je rekao da su došli 
po lica koja se nalaze kod nas", rekao je Popović. On je naveo da je pitao da 
li treba nešto da se potpiše u vezi sa preuzimanjem, na šta je dobio odgovor da 
mnogo pita i da se sve to vodi "gore".
Popović je rekao da u noći kada su ubijena braća Bitići nije čuo pucnje i naveo 
da je za zločin čuo kasnije, ali nije mogao da precizira kada. Upitan da li je 
o događaju oko preuzimanja obavestio svog nadređenog Gurija, Popović je rekao 
da je započeo priču kada je on došao u nastavni centar i da je Guri odgovorio 
da zna, i da je razgovarao sa Đorđevićem. Miloš Stojanović odbacio je, takođe, 
krivicu za ratni zločin. Stojanović je rekao da mu niko nije naredio i da nije 
lišio braću Bitići prava na pravično suđenje. On je istakao da su braća Ilij, 
Agron i Mehmet Bitići izvedeni iz zgrade Okružnog suda u Prokuplju, gde su 
izdržali 15-dnevnu kaznu zbog ilegalnog prelaska iz Albanije u SRJ. "Popović me 
je nazvao telefonom i naredio da propratim vozilo koje će prevesti tri Albanca 
iz Prokuplja u Petrovo Selo", rekao je on i dodao da se tu u Petrovom Selu 
završio njegov zadatak.
Kako je naveo, braća Bitići su bila u džipu kojim je upravljao uniformisani 
policajac, ali je dodao da ne može da se seti ko i kako je izgledala ta osoba.
Popović i Stojanović su optuženi kao saizvršioci ratnog zločina protiv ratnih 
zarobljenika, u pomaganju. Beta