> Izvor: matf
> Datum: 
> Rubrika: info_hronika
> Naslov: u dve reči
> Članak:


Novi Sad - Komisija za vanredni nadzor nad stručnim radom ustanovila je da na 
Institutu za kardiovaskularne bolesti u Sremskoj Kamenici nema propusta u radu 
i da se on odvija na najvišem nivou. U dopisu Odeljenja zdrastvene inspekcije 
Ministarstva zdravlja, navodi se da je četvoročlana lekarska komisija vanredni 
nadzor izvršila 12. oktobra i da je pozitivnu ocenu donela jednoglasno. 
"Jednoglasno je zaključeno da Institut za KVB u Sremskoj Kamenici ispunjava sve 
uslove za obavljanje svoje delatnosti, te da se stručni rad odvija na najvišem 
nivou i da pri tome nisu utvrđeni propusti u stručnom radu", piše u izveštaju 
komisije. Navodi se i da su vanrednom nadzoru prisustvovali direktor Instituta 
u Sremskoj Kamenici Ninoslav Radovanović i njegovi najbliži saradnici, "koji su 
komisiji stavili na uvid svu potrebnu dokumentaciju i sa njenim članovima 
obišli sve delove i radne jedinice Instituta". Beta