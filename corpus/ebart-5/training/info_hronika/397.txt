> Izvor: matf
> Datum: 
> Rubrika: info_hronika
> Naslov: Suđenje za zločin na "Ibarskoj"
> Članak:


U nastavku suđenja za ubistvo na Ibarskoj magistrali, zamenik okružnog javnog 
tužioca Vojislav Šoškić uručio je juče optuženima objedinjenu i preciziranu 
optužnicu. 

Advokati odbrane oštro su reagovali na taj potez tužioca, ocenivši da je u 
pitanju nova a ne precizirana optužnica. Odbrana je istakla da ova javna tužba 
sadrži bitno izmenjeno činjenično stanje od onoga koje je opisano u prethodnoj 
optužnici i zatražila da suđenje počne iz početka. 
Po ovoj verziji optužnice, Radomir Marković je sačinio plan o atentatu na Vuka 
Draškovića, s kojim je upoznao šefa beogradskog centra DB Milana Radonjića, a 
koji je na osnovu tog plana davao naloge za praćenje i prikupljanje podataka o 
predsedniku SPO.
Radonjić je podatke, u saradnji s načelnikom beogradske policije Brankom 
Đurićem, dostavljao Markoviću, koji je o detaljima upoznao Milorada Ulemeka.
Ulemek je, prema optužnici, organizovao pripadnike JSO Duška Maričića, Branka 
Berčeka, Nenada Ilića, Nenada Bujoševića i Leonida Milivojevića. Ilić, koji je 
tog dana upravljao kamionom, dobio je signal od Berčeka, i izazvao sudar sa 
"audijem" u kojem su se nalazili Vuk Drašković i Veselin Bošković, a potom i sa 
BMNj-om u kojem su bili Zvonko Osmajlić i Vučko Rakočević, navodi se u 
optužnici.
Prema objedinjenoj optužnici, Marković, Ulemek, Maričić, Berček, Ilić, 
Bujošević i Milivojević okrivljeni su kao saizvršioci ubistva Veselina 
Boškovića, Zvonka Osmajlića, Vučka Rakočevića i Dragana Vušurovića. Radonjić i 
bivši šef beogradske policije Đurić optuženi su kao saizvršioci.
Nastavak glavnog pretresa zakazan je za sutra.