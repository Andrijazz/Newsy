> Izvor: matf
> Datum: 
> Rubrika: info_hronika
> Naslov: Otvoren prvi međunarodni naučni skup na Kosovu i Metohiji od NATO bombardovanja 
> Članak:

SRJ

Zvečan, Kosovska Mitrovica - U Domu kulture u Zvečanu juče je svečano otvoren 
Prvi međunarodni naučni skup na Kosovu i Metohiji od NATO bombardovanja, čija 
je tema "Manastir Banjska i doba kralja Milutina". 
Simpozijum će trajati do 24. septembra, a na njemu učestvuje više od 40 
naučnika iz Rusije, Grčke, Bugarske, Francuske, Italije, Nemačke i SCG.
- Ako se za godinu dana objavi zbornik radova sa ovog skupa, rekonstrukcija 
manastira Banjska bude poodmakla, a na Duhovnoj akademiji u Kosovskoj Mitrovici 
počnu da se održavaju predavanja i specijalistički kursevi Pravoslavnog 
bogoslovskog fakulteta, tada bi mogli da konstatujemo da narod počinje da vraća 
veru u snagu crkve, uz koju stoji država, i da država Srbija počinje da vraća 
samopouzdanje u svoju svest o svojim državotvornim pravima na Kosovu i Metohiji 
- poručio je srpski ministar vera Milan Radulović, pozdravljajući učesnike 
skupa u ime Vlade Srbije. Radulović je naglasio da "svaka vlast treba da shvati 
da je država Srbija snažna na Kosovu i Metohiji onoliko koliko je je snažna 
Srpska pravoslavna crkva".
Episkop raško-prizrenski Artemije (Radosavljević) naglasio je da  naučni skup u 
Kosovskoj Mitrovici zapravo predstavlja "arheološko otkrivanje doba kralja 
Milutina kao najsvetlijeg u našoj istoriji koje treba nama da posluži kao 
orijentir i pravac kako da idemo u budućnost". "Bez poznavanja korena iz kojih 
potičemo, nemoguće je graditi srećnu i blistavu budućnost", napomenuo je 
vladika Artemije.
Gordana Marković, direktor Republičkog zavoda za zaštitu spomenika kulture, 
istakla je da "jedino suživot i sadejstvo svih, od opštinskih vlasti u Zvečanu 
i Eparhije raško-prizrenske, do Ministarstva kulture i stručnih službi u 
Beogradu mogu dovesti do obnove manastira Banjska, čemu bi trebalo da doprinese 
i ovaj naučni skup".
Na svečanom otvaranju simpozijuma prikazan je film  Petra Nedeljkovića "Doba 
kralja Milutina i njegove zadužbine" i otvorena je izložba fotografija vladike 
Artemije i Miodraga Miladinovića.
Radni deo skupa održava se u prostorijama Filozofskog fakulteta Prištinskog 
univerziteta koji je 1999. izmešten u severni deo Kosovske Mitrovice. 
Organizatori skupa su i Filozofski fakultet Beogradskog univerziteta, Eparhija 
raško-prizrenska i Centar za crkvene studije iz Niša.