> Izvor: matf
> Datum: 
> Rubrika: info_hronika
> Naslov: POSLE POGIBIJE DVOJICE RADNIKA U NOVOSADSKOJ RAFINERIJI
> Članak:


Vozilo iz Italije nije bilo registrovano ni u funkciji, tvrdi Sima Kostić, 
načelnik Odeljenja republičke inspekcije rada

Vatrogasno vozilo, sa čije su dizalice za podizanje ljudi kroz korpe propali i 
usled zadobijenih teških telesnih povreda umrli Pavle Sentivanac(50) i Zlatko 
Šmit(55), radnici Rafinerije u Novom Sadu, stiglo je iz Italije, izjavio je 
juče za "Politiku" Irvan Brajić, načelnik odeljenja Inspekcije rada iz Novog 
Sada. On je naglasio daje vozilo je bilo novo, neregistrovano i da još nije 
bilo u funkciji.
Kako saznajemo, uzrok nesreće je nova podizna platforma, odnosno dizalica za 
podizanje ljudi. U trenutku kada su se Sentivanac i Šmit popeli u nju i ona 
počela da se diže, pukao je zglob na dizalici. Radnici su prvo pali na kamion, 
a onda i na beton.
Budući da je vozilo bilo novo i neregistrovano pretpostavlja se da nije prošlo 
tehnički pregled. Daljom istragom utvrdiće se uzrok nesreće i ko će za nju biti 
odgovoran. Očekuje se dolazak i tima stručnjaka iz Italije koji bi trebalo da 
pomonu u istrazi.
"Prema Zakonu o zaštiti na radu, preduzeće je dužno da organizuje poslove 
zaštite na radu. Odnosno, u svakom preduzeću mora da postoji referent koji će 
da obavlja stručne poslove zaštite na radu. On je dužan da svakodnevno obilazi 
radna mesta i da proverava da li su obezbeđene potrebne mere. Prvo što treba da 
uradi je da proveri da li su ispravna oruđa za rad, kao i to da li postoje 
tehnička i druga uputstva za njihovu primenu. Zatim, radnici moraju da budu 
osposobljeni za rukovanje mašinama za rad. Sem toga bitna je i kontrola 
sredstava lične zaštite na radu", rekao je Sima Kostić, načelnlk odeljenja 
Republičke inspekcije rada.
Da podsetimo, posle nesreće koja se dogodila u ponedeljak oko 12.50 časova, 
obojici radnika je odmah ukazana prva pomoć, a ubrzo su prevezeni u Klinički 
centar u Novom Sadu gde su se lekari borili za njihove živote. Zlatko Šmit je 
imao unutrašnja krvarenja i preminuo je u predvečerje, dok su lekari do dva 
časa ujutru pokušavali da spasu život Pavla Sentivanca.