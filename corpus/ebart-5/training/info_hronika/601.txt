> Izvor: matf
> Datum: 
> Rubrika: info_hronika
> Naslov: Sandžački muftija Muamer Zukorlić razgovaraće sa liderima bošnjačkih partija
> Članak:


Novi Pazar - U Novom Pazaru predsednik Mešihata Islamske zajednice Sandžaka i 
sandžački muftija Muamer Zukorlić danas će razgovarati sa predsednicima 
bošnjaških partija o utvrđivanju zajedničke platforme o novom ustavu Srbije. 
Poziv je upućen svim liderima partija koje okupljaju Bošnjake. Odluku o 
okupljanju bošnjačkih političkih lidera pre desetak dana doneo je Sabor 
Islamske zajednice Sandžaka, koji je tada kritikovao republičke vlasti što su 
se oglušili o zahteve da o ustavnim rešenjima razgovaraju sa bošnjačkim 
predstavnicima.
Minuli dani pokazali su podeljenost među bošnjačkim partijama i o novom ustavu. 
Koalicija Lista za Sandžak je pozvala građane da izađu na referendum i glasaju 
za nova ustavna rešenja, jer novi ustav stvara uslove za razvoj sandžačke 
regije i izražava se zadovoljstvo zbog stepena ljudskih i manjinskih prava koje 
garantuje najviši pravni akt Srbije. Poziv građanima da izađu na referendum i 
glasaju ZA, zajedno su pre nedelju dana uputili republički premijer Vojislav 
Koštunica i predsednik opštine Novi Pazar Sulejman Ugljanin.
Iz drugih bošnjačkih partija stižu drugačija razmišljanja. Sandžačka 
demokratska partija Rasima Ljajića saopštila je da će organizovati dvonedeljnu 
raspravu među svojim članovima i nakon toga zauzeće stav o referendumu. Glavni 
odbor Stranke za Sandžak je doneo odluku da aktivno bojkotuje referendum. Po 
rečima zamenika predsednika ove stranke Azema Hajdarevića, SZS na taj način 
želi da pokaže da bošnjački narod nije neuk, da ih razne vlasti ne mogu 
beskonačno varati, da Bošnjaci ne žele podaničku ulogu, već da žele da budu 
svoji na svome. "Definisanje Srbije kao države srpskog naroda iritira sve 
manjinske zajednice, pa i bošnjačku i novi ustav nastavlja kontinuitet a ne 
diskontinuitet sa prethodnim kako to sadašnja vlast želi da predstavi i to se 
ogleda u činjenici da je vlast i dalje potpuno centralizovana", smatra 
Hajdarević. Svoje članove, ali i druge građane, na bojkot referenduma pozvala 
je i Bošnjačka koalicija, koju čine Sandžačka alternativa i Sandžačka 
demokratska unija. Jedan od lidera ove koalicije Tarik Imamović smatra da je 
novi ustav Srbije fantomski jer "želi da zauzda sve legitimne zahteve našeg 
naroda i svojim rešenjima zaobilazi potrebe Bošnjaka".
Bošnjačke partije su nezadovoljne načinom na koji je donet nacrt ustava i 
optužuju Vladu Srbije što nije uključila predstavnike bošnjačkog naroda u 
pisanje nacrta, a narodne poslanike iz redova koalicije Lista za Sandžak da 
nisu hteli da se uključe u taj posao zbog svojih ličnih interesa i "misli da će 
na taj način pridobiti naklonost i nekih drugih vlada u Beogradu". Nakon 
današnjeg razgovora u sedištu Mešihata IZ Sandžaka, učesnici sastanka će na 
zajedničkoj konferenciji za novinare izneti zajednički stav.