> Izvor: matf
> Datum: 
> Rubrika: info_hronika
> Naslov: HAŠKO TUŽILAŠTVO ODUSTALO OD PREOSTALIH SVEDOKA OPTUŽBE NA SUĐENJU SLOBODANU 
> Članak:

MILOŠEVIĆU

Florens Artman objašnjava da, zbog bolesti optuženog i predsedavajućeg sudije, 
tužilaštvo ne želi dalje da odlaže proces

KARLA del Ponte pokušava da zada odlučujući udarac Slobodanu Miloševiću u 
poslednjoj fazi izvođenja dokaza optužbe, na suđenju bivšem Predsedniku Srbije 
i SRJ u Hagu.
Haško tužilaštvo podnelo je, juče, zahtev krivičnom veću koje sudi Miloševiću 
da okonča dokazni postupak protiv optuženog, što znači da u ovom delu postupka 
više neće da se izvode ni svedoci, niti drugi dokazi tužilaštva. Ono što pritom 
može najviše da pogodi optuženog je objašnjenje portparola tužilaštva Florens 
Artman da bi, u tom slučaju, kao poslednji dan izvođenja dokaza optužbe, 
trebalo da se računa 12. februar.
To je, naime, datum kad je tužilaštvu isticao rok za ispitivanje preostalih 
svedoka i od kada bi, primene li se striktno pravila tribunala, trebalo da 
počne računanje vremena za pripremu odbrane, koje je krivično veće odredilo da 
bude tri meseca.
SVEDOK
FLORENS Artman je objasnila da je ovakav stav tužilaštva usledio zbog trenutne 
bolesti optuženog i ostavke predsedavajućeg sudije Ričarda Meja, zbog trajnijeg 
oboljenja, uz obrazloženje da tužilaštvo ne želi da odlaže dalji proces.
- Želimo da se ovo suđenje sprovede na efikasan način - rekla je Artmanova. - 
Tužilaštvo ima pismene dokaze koje može da uvede u dokazni materijal i bez 
svedoka. Odluku o svemu treba da donese sudsko veće.
Tužilaštvo je praktično odustalo od izvođenja četvoro-petoro svedoka, za čije 
je ispitivanje imalo još dva dana. Sudu je ostavljeno i da odluči da li će 
bivšeg visokog predstavnika međunarodne zajednice za BiH Karla Bilta pozvati u 
Hag, ali kao svedoka sudskog veća.
Portparol tribunala Džim Lendejl potvrdio je da će Šveđanin, u tom svojstvu 
svedočiti pred sudom, u vreme kad odluči veće.
Lendejl je objasnio i da će u odluci suda biti odgovor kad Miloševiću počinje 
da teče tromesečni rok za pripremu odbrane, kada može da se očekuje pripremna 
sednica veća uoči izvođenja dokaza odbrane i termin nastavka druge faze suđenja.
Portparol suda je posebno govorio da veće treba da utvrdi i kako će se računati 
dani unutar roka od tri meseca, ukoliko Milošević ne bude u stanju da priprema 
odbranu usled lošeg zdravstvenog stanja.
Kako zahtev tužilaštva može da se odrazi na prava optuženog na suđenju, u 
odsustvu branioca, jer se Milošević sam brani, pokušali smo da saznamo od 
"prijatelja suda" Branislava Tapuškovića, čiji je glavni zadatak da prati da 
nešto u postupku ne nanese štetu okrivljenom ili se propusti nešto što može da 
mu koristi.
PROBLEM
UVEK uzdržani Tapušković, nije želeo da se izjašnjava o tome kada Miloševiću 
počinje da teče rok od tri meseca, koji je sud vezao za prestanak izvođenja 
dokaza optužbe, a još manje da govori da li je već počelo odbrojavanje četiri 
nedelje, koliko je vremena Miloševiću ostavljeno da predloži spisak svedoka 
odbrane.
Odazvao se samo pozivu da odgovori kako će se optuženom odbijati dani ukoliko 
se razboli u toku tri meseca za pripremu odbrane.
- To može zaista da bude ozbiljan problem, kako će se to vreme opcigovati. Sve 
je, međutim, u sferi čistog nagađanja, jer zdravstveno stanje procenjuju 
lekari, a odluka o sposobnosti optuženog da učestvuje u suđenju pripada 
sudijama. Logično bi bilo da vreme, tokom kojeg je neko bolestan, ne može da 
bude njegovo "radno vreme".
Ovaj advokat posebno ističe da će, onog trenutka kad se zvanično utvrdi i 
saopšti poslednji dan izvođenja dokaza tužilaštva, prestati njegova funkcija 
"prijatelja suda".
Celu situaciju oko određivanja trenutka, kad optuženom počinje da teče rok od 
tri meseca za pripremu odbrane, komplikuje i pitanje - mogu li o tome odluku da 
donesu samo dvojica "preostalih" sudija Patrik Robinson i O-gon Kvon ili je 
potreban i Ričard Mej, čija funckija prestaje tek 31. maja. Novi sudija, koga 
bude naimenovao generalni sekretar UN Kofi Anan, svakako će biti van procesa, 
dok se potpuno ne upozna sa mamutskim Miloševićevim predmetom.
Neizbežni sagovornik, u situaciji kad su svi Miloševićevi saradnici bili 
(pre)zauzeti proučavanjem trenutnog ćorsokaka zbog bolesti dvojice glavnih 
učesnika u procesu, je dobar poznavalac haških prilika i propisa, advokat Toma 
Fila, koji je bio kategoričan da "rokovi pred tribunalom ne teku samo kad 
umreš".
- O svemu, naravno, odlučuje sud, ali u dosadašnjoj praksi suda ne znam da je 
nekome, tokom pripreme odbrane, odbijano vreme dok je bio bolestan - 
kategoričan je ovaj dvokat.
- Pa, gde je tu onda "pošteno i fer" suđenje, u koje se zaklinju sudije 
tribunala?
- A, šta je dosad, u ovom slučaju bilo pošteno?! Isporučen je nezakonito u Hag, 
zasipaju ga hiljade stranica materijala bez ikakve pripreme, a tužilaštvo je 
dosad sve činilo da ga omete u odbrani.