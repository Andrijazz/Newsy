> Izvor: matf
> Datum: 
> Rubrika: info_hronika
> Naslov: Težak zločin u Crvenoj Reci
> Članak:


NIŠ - Slavoljub Marković (65), njegova supruga Jelica (59) i kći Žaklina (39) 
ubijeni su juče u prepodnevnim satima u porodičnoj kući u selu Crvena Reka, 
opština Bela Palanka.Tela Slavoljuba i Jelice izrešetana mecima iz pištolja 
pronađena su u trpezariji, a Žaklinino u spavaćoj sobi porodične kuće, rekao je 
za "Glas" istražni sudija Okružnog suda u Nišu Nikola Dinić.
Za trostruko ubistvo osumnjičen je i pritvoren Žaklinin suprug Aleksandar 
Đorđević (49), iz obližnjeg sela Vrendol. On se inače nakon zločina u kući 
Markovića sam predao policiji, a zvanična istraga o motivima zločina je u toku.
Komšije porodice Marković, izjavile su juče novinarima da su mogući motiv 
ubistva poremećeni bračni odnosi između Žakline i Aleksandra, zbog čega je ona 
poslednjih dana napustila porodicu i došla kod roditelja u Crvenu Reku. Komšije 
navode da su juče oko 10 sati pre podne videle Đorđevića kada je kolima došao u 
dvorište kuće porodice Marković, ubrzo se  začulo desetak pucnjeva iz pištolja 
i jedan ženski vrisak, a nakon toga zet Aleksandar je kolima otišao u 
nepoznatom pravcu, da bi se ubrzo prijavio policiji.
U Crvenoj Reci nije tajna da su  supružnici Žaklina i Aleksandar više godina 
živeli u ozbiljnoj bračnoj neslozi i da je Žaklina zbog toga često bežala kod 
roditelja. Aleksandar, koji je rezervni pripadnik policije, često je pištoljem 
pretio porodici Marković, koja ga je tim povodom više puta prijavljivala 
policiji i zahtevala da mu se oduzme pištolj, ali to nije učinjeno.