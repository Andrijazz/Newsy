> Izvor: matf
> Datum: 
> Rubrika: info_hronika
> Naslov: EPISKOP ZVORNIČKO-TUZLANSKI O PRETRESU MANASTIRA NA OZRENU
> Članak:


Da smo toliko prokaženi i optuženi od predstavnika međunarodne zajednice ne bi 
nas toliko bolelo - kaže vladika Vasilije

BIJELjINA - Zaista, bez bilo kakve patetike, ne znamo šta da kažemo na sve ovo. 
Da li baš sa Srpskom pravoslavnom crkvom na ovim prostorima mora tako da bude i 
to od predstavnika srpske vlasti? Zar smo toliko prokaženi i optuženi da se 
samo prema nama i našoj crkvi ovako postupa - ističe episkop zvorničko-
tuzlanski, gospodin Vasilije Kačavenda, posle nedavnog policijskog pretresanja 
manastira na Ozrenu.
- Da su to učinili predstavnici međunarodne zajednice, ne bi nas toliko bolelo, 
jer rana naneta od svojih znatno više boli i dušu tišti - kaže vladika u 
otvorenom pismu. - Kakvo mišljenje će imati Srbin, i to onaj čestiti vernik, o 
svojim predstavnicima vlasti kada se odnose ovako prema onome što je deo njih i 
njima sveto, a ovakvim javnim postupkom je obesvećeno. Ako smo toliko opasni i 
neposlušni, kažite nam javno da se i mi selimo u zemlju Nedođiju, jer ovako smo 
optuženi bez optužnice, okaljani, prokazani i kažnjeni, a niko iz vrha 
Republike Srpske niti se izvini, niti se ogradi.
Vladika podseća da oni koji su nešto tražili, nisu ništa našli, "osim što smo 
ostali prokaženi od svojih, kod svojih i kod drugih naroda Bosne i Hercegovine 
kao saučesnici u nekom velikom zlu, jer, eto, zaboga i specijalci RS pozabaviše 
se nama i našim svetinjama".