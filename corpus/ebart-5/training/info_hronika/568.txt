> Izvor: matf
> Datum: 
> Rubrika: info_hronika
> Naslov: VEST O ZLOSTAVLjANjU TROJE MALIŠANA UZNEMIRILA ŠAPČANE I MOBILISALA PRAVOSUĐE
> Članak:


Očuh je malog K. J. najpre opijao, zatim grizao, nanosio mu povrede cigaretama, 
peglom i kleštima samo da bi izdejstvovao 10.000 dinara za lečenje - kaže 
dečakova prababa Vera

ŠABAC - Pedijatri Zdravstvenog centra "Laza Lazarević" u Šapcu, kada su primili 
na lečenje malog K. J. nisu mogli da prebroje opekotine po njegovom stomaku, 
leđima, nogama, rukama, šakama, dok su mu tri cigarete ugašene i na polnom 
organu!
Zbog ovog monstruoznog čina uhapšeni su i zadržani u pritvoru dečakov očuh P. 
M. (30) iz Kupinova (opština Pećinci) i njegov prijatelj D. J. (20) iz Zablaća.
Najnovija vest o teškom zlostavljanju troje mališana, od kojih su dvoje 
seksualno zloupotrebili roditelji, duboko je uznemirila Šapčane. Petogodišnji 
dečak K. J. oporavlja se u ovdašnjoj bolnici, a nadležni organi tvrde da će 
istražni postupci protiv svih počinilaca biti urgentno rešavani.
Majka nesrećnog deteta, Vesna iz Vlasanice kod Debrca, živela je sa svojim 
dedom i babom u tom selu. Potom se udala u Zablaće, ima 15-to mesečnu bebu i 
čeka prinovu. Sa suprugom je često odlazila u Kupinovo, gde ovaj ima rodbinu, 
pa je njen vanbračni sin K. J. bio izložen torturi i kod očuhove familije. Ona 
je juče dolazila da obiđe dečaka, a najviše se ljutila na najavu Centra za 
socijalni rad u Vladimircima da će joj dete biti oduzeto i predato 
hraniteljskoj porodici.
- Podigla sam ga od dvomesečne bebe. Vidite šta su mu uradili. Za ovo neko mora 
da odgovara. Očuh ga je prvo opijao, posle grizao. Vide se i povrede peglom i 
kleštima - pričala je juče na dečjem odeljenju u Šapcu prababa dečaka Vera, 
koja je takođe došla u posetu.
Lekarima je prijavljeno da je očuh P. M. povređivao i svoje dete, kako bi 
navodno, izdejstvovao 10.000 dinara pomoći za lečenje. U Centru za socijalni 
rad u Vladimircima, juče su nam potvrdili da su upoznati sa problemima ove 
romske porodice, inače dugogodišnjih korisnika materijalnog obezbeđenja, i da 
je čitav stručni tim angažovan na rešavanju problema.
Pedijatar Zdravstvenog centra u Šapcu dr Snežana Pupovac Stojanović, kaže da je 
dete primljeno sa najmanje 15 povreda, od kojih su neke bile sveže. Ono se 
dobro oporavlja, a njegovo psihičko stanje je stabilno.
Kako saznajemo, na Odeljenju hirurgije šabačke bolnice lečen je i 
sedmogodišnjak iz Šapca. Njegov otac Lj. M. u nedelju je zadržan u pritvoru, 
zbog sumnje da je više puta silovao dečaka.
Uoči vikenda u pritvoru je završio i M D. iz Banovog Polja, za koga se sumnja 
da je silovao svoju 13-godišnju ćerku.
- Radićemo brzo i, ukoliko ne budu bila potrebna komplikovana veštačenja, sva 
tri krivična postupka biće okončana najduže za mesec dana - tvrdi Vladimir 
Bajić, predsednik Okružnog suda u Šapcu.