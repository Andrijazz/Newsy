> Izvor: matf
> Datum: 
> Rubrika: info_hronika
> Naslov: Lažni poslodavac varao lakoverne
> Članak:


BEOGRAD - Beogradska policija privela je istražnom sudiji Ljubišu Vukašinovića 
(46) zbog osnovane sumnje da je na teritoriji Republike Srbije izvršio više 
prevara.

Vukašinović je krivična dela najčešće vršio tako što je davao oglas u štampi i 
na televizijskim stanicama i obećavao posao u inostranstvu. Od ugovora je 
tražio 20 odsto, s tim što bi on završavao poslove oko vize, radne dozvole i 
slično. Sa oštećenima je stupao u kontakt preko telefona lažno se 
predstavljajući kao Darko Knežević (falsifikovana lična karta na ovo ime je 
pronađena prilikom hapšenja). Kontakte je obično zakazivao na Slaviji, u hotelu 
"Moskva" i restoranu "Mekdonalds". Od oštećenih je uzimao od 500 do 2.000 evra. 
Procenjuje se da je tako prevario oko 50 osoba iz cele Srbije.
Za ista dela 2001. godine protiv Vukašinovića je podneta krivična prijava, na 
osnovu koje je raspisana sudska potraga i od tada je bio u bekstvu.
Pošto se pretpostavlja da oštećenih ima mnogo više, mole se svi koji Ljubišu 
Vukašinovića prepoznaju na fotografiji da se jave na telefon 011/ 2764-551.