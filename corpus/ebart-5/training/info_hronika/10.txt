> Izvor: matf
> Datum: 
> Rubrika: info_hronika
> Naslov: PREMIJER ZORAN ĐINĐIĆ O LEGIJI I BUHI
> Članak:


Beograd (Beta) - Predsednik Vlade Srbije Zoran Đinđić izjavio je sinoć da ne 
štiti ni bivšeg komandanta Jedinice za specijalne operacije Milorada Lukovića 
Legiju, niti surčinskog biznismena Ljubišu Buhu zvanog Čume.
U sinoćnjem intervjuu Radio-televiziji Srbije, srpski premijer je istakao da 
"nema zaštićenih ljudi".
- Policija ima nalog da beskompromisno ispita sve što je pomenuto, sve ljude 
koji su pomenuti - rekao je Đinđić. - Svi će biti dovedeni na saslušanje i 
pokušaćemo da nađemo dokaze. Ja ne štitim ni jednog, ni drugog. Ja prvi, jedva 
čekam da se to desi i nadam se da ćemo kroz ovo rasvetliti nekoliko najvećih 
krivičnih dela.
On je rekao i da "ne postoji nijedan konkretan razlog" za smenjivanje Andrije 
Savića sa funkcije direktora Bezbednosno-informativne agencije, nekadašnje 
Državne bezbednosti Srbije.