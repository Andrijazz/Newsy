> Izvor: matf
> Datum: 
> Rubrika: info_hronika
> Naslov: PROŠIRENA KRIVIČNA PRIJAVA PROTIV SPECIJALNOG SUDIJE MARKA KLJAJEVIĆA
> Članak:


Advokati podneli krivičnu prijavu i protiv Gorana Kljajevića, predsednika 
Trgovinskog suda, rođenog brata sudije Marka Kljajevića

ADVOKATI Miroslav Todorović, Nenad Vukasović, Biljana Kajganić i Mirko 
Tripković precizirali su svoju krivičnu prijavu protiv specijalnog sudije Marka 
Kljajevića, koji vodi proces protiv optuženih za ubistvo Zorana Đinđića, tako 
što su i njegovog rođenog brata Gorana Kljajevića, predsednika Trgovinskog suda 
u Beogradu, stavili na spisak članova jedinstvene surčinsko-zemunske mafije.
Dopunu krivične prijave advokati su podneli juče republičkom javnom tužiocu i 
okružnom javnom tužiocu u Beogradu, zato što su 12. februara obavili detaljan 
razgovor sa Milenom Arežinom, koja je do petooktobarskih političkih promena 
bila predsednica beogradskog Trgovinskog suda.
UPAD U KABINET
PREMA proširenoj krivičnoj prijavi, braća Kljajević su 6. oktobra upala u 
Arežinin kabinet zajedno sa Miletom Lukovićem Kumom, jednim od vođa surčinsko-
zemunskog klana i još 15 naoružanih ljudi. 
Goran Kljajević i Kum su "upotrebom sile i pretnje da će napasti na njen život 
i telo zahtevali donošenje nezakonitog akta - osnivanje preduzeća "Difens" bez 
kompletne dokumentacije, i predaju sudskih predmeta za preduzeća ABC produkt, 
Galenika i DIPOS". Sudija Goran Kljajević i Kum tražili su Arežininu ostavku 
preteći da će "plutati Dunavom u betonskim čizmama".
Sudija Marko Kljajević "sve vreme je prisutan i aktivan u iznošenju pretnji 
Mileni Arežini da izvrši naredbu Gorana Kljajevića i Lukovića Kuma, i na taj 
način se deklarisao kao aktivni član zemunsko-surčinskog klana".
- Prestravljena i nemoćna pred nasilničkim napadom ove grupe ljudi, jer se oko 
njih nalaze naoružana NN lica sa pokazanim legitimacijama DB, Milena Arežina 
baca pred noge Marku Kljajeviću sporni predmet, tj. papire preduzeća "Difens", 
jer je on najglasniji i najneprijatniji - piše krivičnoj prijavi. - Odbija da 
izvrši upis, pri čemu Mile Luković Kum i ostali prete rečima: "Za sat vremena 
će goreti sud, ako sve ovo ne uradiš" i napuštaju kabinet Arežine, koja odmah, 
prestravljena za svoj i život radnika suda, kao predsednik, raspušta sud i 
šalje sve radnike kući, oko 13 časova.
ČUVALA SPISE
SAMA Arežina, prema krivičnoj prijavi, ostaje u svom kabinetu i čuva predmete 
zbog straha da će Kljajevići, Kum i naoružani neznanci provaliti u kabinet i 
"odneti dokumentaciju i navedene sudske predmete".
- Nepunih 30 minuta kasnije Goran i Marko Kljajević zovu telefonom i javljaju 
Arežini da joj je stan zapaljen - dodaje se u krivičnoj prijavi. - 
Pretstavljena ovom informacijom, a sećajući se ranijih pretnji, obezglavljeno i 
panično sa vozačem suda odlazi svojoj kući, gde zatiče obijen stan. Vozač se 
odmah vraća u sud i javlja Arežini da su Kljajević i neki ljudi obili kabinet i 
prostorije Sekretarijata, odneli sudske pečate, predsednički faksimil i 
sudsko-registarski faksimil, i oko 40 predmeta.
Obezbeđenje suda obavestilo je o tome MUP, koji je izašao na lice mesta radi 
uviđaja. Arežina je ostala u stanu da ga zaštiti. U knjigama Trgovinskog suda 
ostalo je evidentirano da je Arežina sutradan o svemu obavestila Balšu 
Govedaricu, predsednika Vrhovnog suda Srbije, Dragišu Krsmanovića, republičkog 
tužioca i Čedomira Prostrana, predsednika Višeg trgovinskog suda.
Uz krivičnu prijavu protiv sudija, braće Kljajević, advokati su dostavili 
krivičnu prijavu koju je 15. novembra 2000. podnela Arežina i još neku 
dokumentaciju, a od tužioca je zatraženo da pribavi zapisnike MUP od 6. i 9. 
oktobra 2000. Kao svedoci su predloženi radnik suda Marko Pejanović i vlasnik 
firme "Ari komerc" Stojan Arizanov.