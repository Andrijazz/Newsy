> Izvor: matf
> Datum: 
> Rubrika: info_hronika
> Naslov: Predstavljen multimedijalni projekat o žrtvama seks trefikinga
> Članak:


Beograd - Brošura "Trgovina ljudima izbliza - o ženama žrtvama seks 
trefikinga", jedinstveno terensko istraživanje u Srbiji, predstavila je juče u 
Medija centru nevladina organizacija "Beosuport" koja je prva stupila u kontakt 
sa žrtvama seks trefikinga.
 - Reč je o veoma mladim ženama od 18 do 26 godina, što znači da ih je teška 
beda gurnula u ovakvu "avanturu", bilo da su bile svesne ili prevarene. U našem 
istraživanju 33 odsto bilo je direktno prevareno, a ostale su manje više 
slutile. Najviše žrtava bilo je iz Moldavije - rekla je Ana Dimčevska, 
scenarista dokumentarnog filma "Trgovina ljudima izbliza", realizovanog u 
produkciji ove nevladine organizacije. 
Petko Bošković, načelnik Uprave pogranične policije za strance Beograda rekao 
je da od pre dve i po godine policija počela jednu širu akciju zahvaljujući pre 
svega NVO. "Kočnice su bile odredbe Krivičnog zakona u kojem se ne pominje 
krivično delo trgovine ljudima. Nakon intervencije EU aprila ove godine i to je 
urađeno", istakao je Bošković.  
Po njegovim rečima, "trgovina ljudima je treća najorganizovanija grana 
kriminalne delatnosti, posle trgovine drogom i automobilima". 
- Imali smo dosta problema sa tužilaštvom. Tek u akciji "Sablja" smo uhvatili 
glavnog bosa Milivoja Zarubicu, koji je bio glavni organizator za ovu trgovinu 
ljudima. Kod njega smo još 1999. u prostorijama u Rakovici zatekli 46 devojaka. 
Tada smo pisali krivične prijave i podnosili nadležnom tužilaštvu, međutim do 
danas ništa nije rešeno - kazao je Bošković. 
Šef Odeljenja za strance beogradske policije Slovodan Jovičić je izjavio da je 
policija presekla sve kanale za trgovinu ljudima u Srbiji. 
Brošura koju je finansirala Evropska unija, obuhvata istraživanje, snimanje 
filma, kontakt sa žrtvama, gazdama i klijentima.