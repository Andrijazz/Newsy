> Izvor: matf
> Datum: 
> Rubrika: info_hronika
> Naslov: BORBA ZA ZAROBLjENOG RUDARA U NIKŠIĆU
> Članak:


Neizvesna sudbina Željka Raškovića

NIKŠIĆ - Drama u oknu podzemnog kopa Biočki stan nikšićkog Rudnika boksita, oko 
4,5 kilometra u utrobi planine Siljevac, traje već drugi dan. Sudbina 38. 
godišnjeg rudara Željka Raškovića, zarobljenog u utrobi planine pod tonama 
obrušene zemlje, i dalje je neizvesna.
Okupljeni ispred ulaza u rudokop, nad kojim stoji ispisan tradicionalni 
rudarski pozdrav "Srećno" ne gube nadu da je Željko izdržao. Nadaju se da će 
izdržati borbu sa nepredvidivom planinom koja iz svog zagrljaja nikako da pusti 
jednog od najboljih rudara.
- Nećemo ga ostaviti ni po koju cenu.
Rudarske reči čvršće od planine, koju će, nadaju se i ovog puta pobediti. Zavet 
Željkove prve smene, koja od trenutka nesreće gotovo ne izlazi iz jame. Sa 
njima i rudari iz ostale dve smene ne posustaju.
Jučerašnji dan naizgled običan, ostaće zauvek urezan u srcima prekaljenih 
kopača crvene zemlje. Još jedan radni dan za prvu smenu privodio se kraju. 
Završavale su se uobičajene aktivnosti, pušili hodnici, odvozila ruda. Željko 
Rašković i kolega Miloš Džoganović sa utovarnim lopatama kupili su preostalu 
rudu. Smenjivali su se u oknu, a Željko se vratio po još jednu korpu boksita, 
da bi ispunio normu. Bila je to, kažu njegovi drugovi iz smene, 22 druga po 
redu. Poslednja za taj dan. A onda je iznenada iz  jednog od nekadašnjih 
gornjih otkopa poletela zemlja. Sve se desilo u deliću sekunde. 
Njegov kolega Džoganović za dlaku je izbegao Željkovu sudbinu. Kada se, nakon 
istovara rude, vratio sa mašinom zatekao je ogromnu količinu obrušene jalovine, 
koja je potpuno zatrpala mesto gde se trenutak pre nalazio i Željko sa mašinom.
- Samo da se nije vratio po tu poslednju korpu. Pričaju za "Novosti" Željkovi 
drugovi iz smene: Marko Nikolić, Mihajlo Knežević, Obren Mijušković, Rasim 
Bjelovođanin, Obren Rončević, Miodrag Dendić, Slavko Lončar, Milojica 
Krulanović, Mikonja Lončar, Momčilo Đalić, Petko Buturović... Svih 25 
okupljenih sa samo jednom željom - izbaviti, kako kažu, najboljeg među njima.