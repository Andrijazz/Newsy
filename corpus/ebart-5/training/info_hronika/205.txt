> Izvor: matf
> Datum: 
> Rubrika: info_hronika
> Naslov: Skupština Srbije danas počinje raspravu o Predlogu zakona o sprečavanju sukoba 
> Članak:

interesa i setu izmena finansijskih propisa

Beograd - Funkcioneri ne mogu da gomilaju funkcije, ne mogu biti članovi više 
od jednog upravnog ili nadzornog odbora, mogu jedino da se bave naučnim i 
kulturnim radom, ne smeju da primaju poklone vrednije od tri hiljade dinara i 
dužni su da prijave svoju i imovinu srodnika zaključno sa drugim stepenom 
srodstva. Ovo je suština Vladinog Predloga zakona o sprečavanju sukoba 
interesa, sa kojim bi Skupština Srbije trebalo da započne današnju sednicu. 
U nastavku rada, poslanici  bi trebalo da pretresu paket od šest finansijskih 
zakonskih predloga, od kojih jedan deo predviđa povećanje poreza za luksuzne 
proizvode, splavove, jahte i letelice, kao i poreza na cigarete, alkoholna 
pića, benzin i registraciju automobila. Istovremeno, predviđa se ukidanje 
poreza na domaće sokove, lož i motorno ulje. Biće povećane akcize za dizel i 
benzin za tri dinara po litru, za cigarete grupe A (uglavnom uvozne) - za šest 
dinara, grupe B (domaće) - za jedan, a grupe C - za pet dinara. Zbog povećanja 
akciza i poreza cene proizvoda mogle bi da porastu za 0,8 odsto što se, kako 
procenjuje resorni ministar finansija Mlađan Dinkić, uklapa u projektovanu 
inflaciju od 8,5 odsto.
Na dnevnom redu je i Predlog zakona o regulisanju obaveza Republike Srbije. Po 
osnovu Zajma za privredni razvoj predviđeno je da se građanima koji su pre 15 
godina uplatili taj zajam, novac vrati u obveznicama koje će biti isplaćivane u 
evrima, glasiće na njihovo ime i biće prenosive. Na obveznicama će biti 
obračunat iznos uplaćenog novca uvećan za godišnju kamatu od dva odsto od dana 
izdavanja obveznica do roka dospeća. Te obveznice će moći da se koriste pre 
roka dospeća za plaćanje troškova lečenja, nabavku lekova, troškove sahrane, 
kupovinu akcija preduzeća i nekretnina. Prijava potraživanja počinje 15 dana po 
usvajanju ovog zakona i trajaće 60 dana.   
Isplata prve rate Zajma za privredni preporod počeće 31. avgusta ove godine i 
sav iznos biće uplaćen u naredne četiri godine. Taj zakon predviđa da se u 
naredne četiri godine na isti način na koji se isplaćuje stara devizna štednja 
isplati i dug države građanima od 56 miliona evra. Za ovu godinu predviđeno je 
maksimalno izmirivanje onih koji imaju do 530 evra. Sledeće godine se izmiruje 
do 1060 evra, 2006. godine - do 5.000 evra i 2007. godine - ostatak.