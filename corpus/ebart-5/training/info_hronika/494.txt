> Izvor: matf
> Datum: 
> Rubrika: info_hronika
> Naslov: Nepresušni kanali za unošenje droge i mobilnih telefona u srpske zatvore
> Članak:


Srbija još neće slediti primer Crne Gore koja je zabranila unošenje hrane 
prilikom posete zatvorenicima 

Putevi dostavljanja droge i mobilnih telefona u srpske zatvore svedoče o 
dovitljivosti zatvorenika, ali i njihovih bližnjih. Jedan od najnovijih načina 
za unošenje narkotika je preko poljupca, kaže za "Blic" Velimir Čavić, zadužen 
za bezbednost u Upravi za izvršenje zavodskih sankcija.
- Devojka stavi u usta nepromočivu kesicu u kojoj je droga, i tokom poljupca 
narkotike prebaci dečku u usta. Nikakva novina nije podatak da se droga ili 
mobilni telefoni u zatvore unose u hrani - priča Čavić.
Posle odluke crnogorskih vlasti da zabranom unošenja hrane u zatvore pokušaju 
da spreče rodbinu i prijatelje da prokrijumčare heroin, kokain, neku drugu 
vrstu narkotika, ali i mobilne telefone s karticama, u Srbiji se o takvoj 
zabrani još ne razmišlja.
Kako je "Blic" već pisao, ukoliko bi pritvorenicima ili osuđenicima bilo 
zabranjeno da od najmilijih dobijaju pakete, to bi, prema mišljenju nadležnih 
iz Uprave za izvršenje zatvorskih sankcija, bilo zadiranje u osnovna ljudska 
prava.
Miroslav Micić, upravnik Okružnog zatvora u Beogradu poznatijeg kao CZ, slaže 
se da nema potrebe za uvođenjem takvih mera u srpske zatvore. On kaže da 
postoje jasni propisi koja hrana može da se unosi i naglašava da se kontroliše 
sve što ulazi u zatvor.
Čavić kaže da se droga, ipak, unosi u sve zatvore, "negde manje, negde više u 
zavisnosti od procenta narkomanske populacije među osuđenicima".
I u ćelijama Centralnog zatvora pronalaze se mobilni telefoni, pa i droga. Od 
izvora "Blica" saznajemo da se šverc, kako i u većini zatvora, odvija preko 
stražara.
- Usluge se plaćaju, ali ne odmah i uvek izvan zatvora. Cena je stvar dogovora 
i kreće se od pet do deset evra, pa čak i više. Kada stražari jednom uđu u tu 
priču, ne mogu da izađu, jer ih zatvorenici ucenjuju da će ih prijaviti - priča 
naš izvor.
Drogu su pronalazili na neverovatnim mestima. Bila je u paketićima zašivenim u 
lastiš donjeg veša, a ponekad su droga, ili mobilni telefon "specijalni začin" 
kuvanoj hrani. Kada je reč o unošenju hladnog oružja, Čavić kaže da za tim 
zatvorenici "nemaju potrebe" da angažuju posetioce jer je većina njih sposobna 
da sama nož napravi.
Upravnik CZ-a priča da je zatvor teško kontrolisati jer godišnje stigne oko 
20.000 paketa, a bude oko 30.000 poseta.
Kada se droga nađe zatvorski čuvari o tome odmah obaveštavaju lokalnu policiju 
i inspektore koji rade na suzbijanju krijumčanja narkotika, koji zaplene 
narkotike. Policija najčešće pusti "švercera" droge posle ozbiljnog razgovora i 
upozorenja da je to krivični delo, ali dešava se da policija podnose i krivičnu 
prijavu.