> Izvor: matf
> Datum: 
> Rubrika: info_hronika
> Naslov: Haški zvaničnici očekuju skori dolazak Milutinovića 
> Članak:


HAG (Beta) - Portparol Tužilaštva Haškog tribunala Florans Artman demantovala 
je tvrdnje da su u toku pregovori bivšeg predsednika Srbije Milana Milutinovića 
s Tribunalom, naglašavajući da pregovora s optuženima za ratne zločine nema i 
neće ih biti.
Na redovnoj konferenciji za novinare u Tribunalu, predstavnik sudskih veća Džim 
Lendejl je rekao kako očekuje da Milutinović što je brže moguće bude prebačen u 
Hag, dodajući da je Tribunal spreman da u svakom trenutku to omogući.
- Mi ne odlažemo izručenje, ali ga ni Beograd ne blokira, već radi na tome - 
rekao je Lendejl.
Artmanova je kazala da je iznenađena napisima da će Milutinović biti privremeno 
oslobođen do početka suđenja i ocenila da je za raspravu o tome "prerano, tim 
pre što takvu odluku mogu doneti samo sudije".
Artmanova je podsetila da su na slobodi još 24 osobe koje je Tribunal optužio 
za ratne zločine i da je većina u SRJ ili Republici Srpskoj. Ona je rekla da je 
postupak izručenja u toku za Milutinovića i bivšeg načelnika Glavnog štaba 
Hrvatske vojske Janka Bobetka.
- Ostala 22 optužena su potpuno van domašaja Tribunala. Više od 12 optuženih je 
trenutno ili redovno u Jugoslaviji, i mi ćemo insistirati na obavezi vlasti da 
sarađuju s Tribunalom - naglasila je Artmanova.
U međuvremenu, Haški tribunal zakazao je na zahtev Tužilaštva za 10. mart 
raspravu o saradnji SRJ s tužiocima u procesu protiv bivšeg predsednika SRJ 
Slobodana Miloševića. Sudsko veće kome predsedava Ričard Mej pozvalo je 
ovlašćenog visokog predstavnika vlade u Beogradu da prisustvuje toj raspravi. 
Tužilac Džefri Najs zatražio je od Sudskog veća 13. decembra prošle godine da 
jugoslovenskoj vladi naloži da ispuni zahteve Tužilaštva za pristup arhivama, 
dokumentima i svedocima ili da zakaže raspravu o tome. Sudsko veće je ocenilo 
da je zahtev tužioca opravdan.
