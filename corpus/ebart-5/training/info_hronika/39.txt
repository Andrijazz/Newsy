> Izvor: matf
> Datum: 
> Rubrika: info_hronika
> Naslov: Ministarski savet EU priprema zaključke o Srbiji i Crnoj Gori 
> Članak:


Brisel - Zapadni Balkan je među najvažnijim tačkama najavljenog dnevnog reda 
dvodnevnog sastanka Ministarskog saveta Evropske unije (EU), koji počinje danas 
u Luksemburgu, a u okoviru toga ministri inostranih poslova "petnaestorice" će 
posebnu pažnju pokloniti Srbiji i Crnoj Gori.
 Na prethodnom ministarskom sastanku EU 20. i 21. marta u Briselu ministri 
inostranih poslova su zadužili visokog predstavnika za spoljnu politiku i 
bezbednost Havijera Solanu i evropskog komesara za spoljnu politiku Krisa 
Patena da im podnesu izveštaj o najnovijoj situaciji u regionu Zapadnog 
Balkana, sa posebnim naglaskom na proces stabilizacije i pridruživanja. Osim 
toga, kako se očekuje, Solana će obavestiti ministre i o njegovoj poseti 
Beogradu 10. i 11. aprila i razgovorima koje je imao sa najistaknutijim 
predstavnicima državne zajednice, kao i Srbije i Crne Gore. 
Posle toga ministri bi trebalo da usvoje zaključke o Zapadnom Balkanu u kojima 
će, kako se saznaje, pre svega pozdraviti pristupanje Srbije i Crne Gore Savetu 
Evrope, uz izražavanje očekivanja da će nova državna zajednica u potpunosti 
poštovati preuzete obaveze i opredeljenja. U prednacrtu zaključaka o Zapadnom 
Balkanu, koji su sačinili ambasadori zemalja EU, a koji je bio dostupan 
Tanjugu, takođe se naglašava da ministri daju podršku naporima Vlade Srbije sa 
novim premijerom Zoranom Živkovićem da razbije strukture organizovanog 
kriminala i pozdravljaju dosadašnja dostignuća u toj oblasti. 
Ne isključuje se ni mogućnost da na osnovu izveštaja Solane o svom poslednjem 
boravku u Beograd ministri EU razmotre konkretne mere pomoći Srbiji i Crnoj 
Gori, pod čim se svakako podrazumeva i konkretna finansijska pomoć. To se 
podjednako odnosi i na pomoć u okviru programa KARDS i na dodatnu finansijsku 
pomoć izvan tog programa. 
Očekuje se da će ministri inostranih poslova EU razmotriti i situaciju na 
Kosovu i da će ponoviti privrženost principima standardi pre statusa. Osim 
toga, oni će istaći i značaj očekivanog dijaloga između Beograda i Prištine o 
praktičnim pitanjima od zajedničkog interesa. Ne isključuje se i mogućnost da 
šefovi diplomatije "petnaestorice" pozovu sve strane da se uzdrže od 
jednostranih akcija koje bi ugrozile ostvarivanje cilja mulitietničkog i 
demokratskog Kosova. Takođe se veruje da će ministri inostranih poslova 
ponoviti podršku Rezoluciji Saveta bezbednosti 1244. 
Veruje se da će sutra u Luksemburgu ministri inostranih poslova EU podržati 
započete reforme u Srbiji i Crnoj Gori i istaći njihov veliki značaj za 
približavanje nove državne zajednice evropskim integracionim strukturama, 
posebno Evropskoj uniji. Zbog toga se u Briselu i ističe važnost što hitnijeg 
usvajanja Akcionog plana za harmonizaciju unutrašnjeg tržišta Srbije i Crne 
Gore, što je praktično jedni preostali uslov za otpočinjanje izrade studije o 
izvodljivosti, posle čega bi mogli da započnu pregovori o Sporazumu o 
stabilizaciji i prridruživanju sa EU. 
Imajući u vidu da je Solani u Beogradu rečeno da će taj Akcioni plan biti gotov 
do kraja ovog meseca, u Briselu se očekuje da bi već na samitu EU u junu u 
Solunu lideri Unije mogli dati nalog Evropskoj komisiji da njeni eksperti 
započnu izradu studije o izvodljivosti i, ako bi sve teklo bez nekih 
nepredviđenih događaja, pregovori o Sporazumu o stabilizaciji i pridruživanju 
mogli bi da počnu već do kraja ove godine. (Tanjug)