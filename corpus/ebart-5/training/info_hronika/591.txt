> Izvor: matf
> Datum: 
> Rubrika: info_hronika
> Naslov: Beograd - Troje lekara Vojske Srbije mogli bi do kraja godine da se priključe 
> Članak:

mirovnoj misiji u Avganistanu, u okviru norveškog vojnog kontingenta ukoliko 
Skupština Srbije na jesen odobri njihovo učešće, rečeno je agenciji Beta. 
Načelnik Centra za mirovne misije Vojske Srbije pukovnik Petar Ćornakov rekao 
je da je potrebno da poslanici parlamenta do kraja jeseni dozvole učešće 
srpskih vojnih lekara u mirovnoj misiji kako bi na vreme mogli da se priključe 
narednoj smeni norveških mirovnjaka. 
Pripadnici Vojske Srbije učestvovali bi u mirovnoj misiji ISAF koju vode NATO 
snage s mandatom UN, u skladu sa Zakonom o učešću profesionalnih pripadnika 
vojske donetom u bivšem saveznom parlamentu 2004. godine. Ministar odbrane 
Srbije Zoran Stanković izjavio je preksinoć da se s ministarkom odbrane 
Norveške Anom Gretom Strum dogovorio o učešću vojnog saniteta Srbije u mirovnoj 
misiji u Avganistanu. On je s norveškom ministarkom razgovarao o obuci 30-ak 
lekara, medicinskih sestara i osoblja koji se pripremaju za tu mirovnu misiju. 
 Ćornakov kaže da bi Srbija nastavila da isplaćuje redovne plate svojim 
oficirima u mirovnoj misiji, a da bi dodatne troškove, procenjene na tri do 
četiri hiljade dolara po čoveku, obezbedila Norveška. 
Naši oficiri bi u Avganistanu radili pod srpskom zastavom i pod jurisdikcijom 
Vojske Srbije, iako bi bili članovi norveškog kontingenta.  Beta