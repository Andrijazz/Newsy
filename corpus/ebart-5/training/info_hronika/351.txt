> Izvor: matf
> Datum: 
> Rubrika: info_hronika
> Naslov: U prisustvu više od 2.000 meštana Horgoša juče sahranjena familija Salma
> Članak:


Rodbina koja je organizovala 
sahranu nije mogla zbog zabrane istražnih organa da uđe u kuću

HORGOŠ - Šest članova porodice Salma iz Horgoša koji su žrtve monstruoznog 
ubistva juče posle podne sahranjeno je na mesnom groblju u prisustvu oko 2.000 
žitelja ovog mesta, ali su na ispraćaj do večne kuće došli i stanovnici okolnih 
mesta.
Na jednoj umrlici našla su se imena Jožefa Salme (67), Jolan (65), Nandora 
(36), Neli (34), Davida (13) i Betine (8), članova tri generacije, za čiju 
grobnicu je na mesnom groblju posle tragičnog događaja bilo poteškoća da se 
nađe odgovarajuće mesto. Na zajedničkoj porodičnoj umrlici nije bilo 
fotografija jer rodbina koja je pripremala sahranu nije imala sve fotografije 
pošto istražni organi nisu dozvolili da niko osim njih ulazi u dve kuće 
porodice Salma.
Osim šturog saopštenja iz Okružnog suda u Subotici, sa podacima da su Jožef i 
Jolan Salma ubijeni hladnim oružjem, a da su Nandor i Neli sa dvoje dece 
likvidirani iz vatrenog oružja, zvanično još nema drugih detalja o monstruoznom 
zločinu.
Prema nezvaničnoj verziji, Jožef i Jolan pronađeni su zaklani u manjoj kući, a 
u drugoj kući kraj ulaznih vrata pronađen je leš Nandora, a u sobi ispred 
televizora telo njegove supruge Neli, dok su beživotna tela Davida i Betine 
pronađena u kupatilu, odnosno u spavaćoj sobi. Njih četvoro likvidirano je 
hicima iz pištolja, a u kući su bili vidni tragovi premetačine koju su izvršili 
zločinci.
Sudeći prema stanju u kakvom su pronađeni leševi, svedočenjima rodbine, komšija 
i prosvetnih radnika iz horgoške škole, monstruozni zločin izvršen je možda 
nedelju dana ranije. Istražni organi su pronašli u jednoj prostoriji psa koji 
je bio ranjen, ali je bez obzira na to što je od krvavog pira nepoznatih 
zločinaca prošlo više dana ostao u životu. U Horgošu smo čuli da se jedan od 
komšija iz obližnje ulice baš u utorak, kada je otkriven zločin, požalio kako 
mu već nedelju dana nema psa. Ovaj nestali pas iz komšiluka bio je najopasniji 
i niko nije mogao proći ulicom a da se on ne oglasi lavežom, pa se nagađa i 
njegov nestanak dovodi u vezu sa zločinom, čiji su motivi još uvek nepoznati.
U pričama koje se mogu čuti u Horgošu samo se pretpostavlja šta bi mogli biti 
motivi i razlozi za likvidaciju jedne od najimućnijih porodica u selu. 
Najstariji član porodice Jožef bio je pekar, ali je ključna ličnost u svim 
pričama Nandor Salma. Pored toga što je porodica Salma bila poznata kao veliki 
proizvođač jabuka na plantažama od nekoliko desetina hektara, poslovi pokojnog 
Nandora, pored prodaje jabuka kupcima širom naše zemlje, bili su razgranati i u 
susednoj Mađarskoj.
U vreme sukoba na tlu prethodne SFRJ, kako saznajemo, da bi izbegao odlazak na 
ratište, otišao je u Mađarsku. Tamo je boravio oko godinu dana. U vreme 
hiperinflacije i krize bavio se švercom alkoholnih pića, cigareta i druge robe, 
kao i mnogi drugi ovdašnji žitelji. Porodica Salma je u poslednje vreme stekla 
veliki imetak, ali mnogi sumnjičavo vrte glavom i kažu da ono što je bilo 
vidljivo samo golim okom nije moglo da se stekne od proizvodnje jabuka, kojom 
se bave i drugi meštani.
Porodica Nandora Salme, kako se priča, bila je prilično zatvorena i nije se 
previše družila sa sugrađanima, ali nije se nikome ni zamerala.
Nandor je raspolagao i vrednom imovinom u Mađarskoj. Priča se da ima kuću u 
mestu Domasek i stan u Segedinu, kao i udeo u poslovanju nekih firmi. Prema 
našim izvorima, u Mađarskoj nije bio na udaru zakona zbog svojih poslova. Ipak, 
ima nagađanja da se nekome mogao zameriti ili je zapao u dugove koje nije mogao 
da izmiri, te da je likvidacija kompletne porodice Salma mogla biti poručena iz 
Mađarske. Koje je od ovih nagađanja tačno, teško je reći.