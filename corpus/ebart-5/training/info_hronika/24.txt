> Izvor: matf
> Datum: 
> Rubrika: info_hronika
> Naslov: Istraživanje "Omladina Srbije pred izazovima budućnosti"
> Članak:


Beograd - Svoju budućnost u inostranstvu danas planira oko 52 odsto mladih u 
Srbiji, na selidbu unutar zemlje misli 32 procenta mladih, dok bi zemlju, čim 
im se ukaže prilika, napustilo 54 odsto mladog sveta uzrasta od 15 do 25 
godina, rezultati su istraživanja "Omladina Srbije pred izazovima budućnosti", 
koje je urađeno u saradnji republičkog Ministarstva prosvete i sporta, Centra 
za proučavanje alternativa i švedskog Instituta za socijalno obrazovanje 
"Proni". 
Cilj istraživanja je da pokaže koliko su naši mladi sposobni da "plivaju na 
talasima tranzicije", kao i šta im je u životu važno i kakav stav zauzimaju 
prema svetu. Istraživač CPA Srećko Mihailović objasnio je na jučerašnjem 
predstavljanju rezultata istraživanja, sprovedenog na uzorku od oko 1.600 
mladih u Srbiji, da za razliku od 1993. godine, kada su mladi napuštali zemlju 
iz egzistencijalnih razloga, danas kao razlog za odlazak navode karijeru, 
sticanje dobrog obrazovanja i dobro plaćen posao. 
- Među mladima u Srbiji prisutna je evrocentričnost. Na pitanje u koju zemlji 
bi želeli da odu, najčešći odgovor je Italija - istakao je Mihailović, 
ocenjujući taj trend kao novost, s obzirom na to da su se mladi na ovim 
prostorima tokom devedesetih uvek opredeljivali da život nastave u SAD ili 
Kanadi. Međutim, za razliku od mladih iz Srbije, ista polulacija u Federaciji 
BiH, po Mihailovićevim rečima, i danas želi da ode u SAD, a od evropskih 
zemalja najinteresantnija im je Nemačka. Neočekivani rezultati dobijeni su i u 
oblasti "poželjnog zanimanja".
- Dok su pre tridesetak godina mladi želeli da se bave poslovima od visokog 
društvenog ugleda (lekar, glumac, nastavnik, umetnik), danas se okreću dobro 
plaćenim i interesantnim poslovima, odnosno želeli bi da budu biznismeni ili 
turistički vodiči, sportisti, novinari i bankari - objašnjava Srećko 
Mihailović. Kod mladih je danas, kako ističe, izrazita etnocentričnost, jer je 
uočljiva veća distanciranost prema drugim narodima. 
Rukovodilac projekta, profesor dr Dragan Popadić podsetio je da se u 
istraživanju iz 1985. godine 5,3 odsto mladih u Srbiji izjasnilo da je 
religiozno. Prema novim rezultatima, oko 8,3 odsto mladih sebe ne smatra 
vernicima i ne pridržava se verskih propisa, dok se svi ostali izjašnjavaju kao 
vernici ili se svrstavaju u grupu ljudi koji se pridržavaju verskih običaja. 
Više od polovine mladih, prema Popadićevim rečima, nikada nigde nije putovalo, 
tako da i iz te perspektive potiče njihova motivisanost da napuste zemlju. 
- Kada pitate mlade kako danas žive, mnogi odgovaraju "nije loše, nadamo se 
boljem". To pokazuje da su mladi, iako su živeli i žive u okruženju ispunjenom 
tragedijama i bizarnošću, veoma otporni, žilava grupa na koju dešavanja 
proteklih godina nisu ostavila duboke i trajne posledice - naglasio je Popadić.
Iz perspektive Ministarstva prosvete, ovogodišnji prioritet biće uključivanje 
mladih u sve društvene strukture, a prema najavama pomoćnika ministra Žarka 
Mihajlovića, zakoni o studentskom organizovanju i o studentskom standardu, koji 
treba da se donesu, trebalo bi da doprinesu stvaranju strategije za sprečavanje 
daljeg "odliva mozgova" iz zemlje.