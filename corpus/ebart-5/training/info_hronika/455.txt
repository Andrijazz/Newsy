> Izvor: matf
> Datum: 
> Rubrika: info_hronika
> Naslov: SLOBODAN MILOŠEVIĆ PRIKAZAO ISTI FILM NOVOM SVEDOKU MILOŠU ĐOŠANU    
> Članak:


Sudija Jan Bonomi optuženom Miloševiću:
- I mi smo to videli, gospodine Miloševiću

HAG - Bivši jugoslovenski predsednik Slobodan Milošević ponovo je, tokom 
pobijanja optužbi za Kosovo pred Haškim tribunalom i za vreme svedočenja novog 
svedoka generala VJ Miloša Đošana, prikazao deo filma na kojem se vidi kako 
visoki međunarodni predstavnik Pedi Ešdaun razgleda oružje sa uniformisanim 
pripadnicima OVK i civilima kosovskim Albancima.
Kadar beleži muškarce kako donose puške i torbu sa bombama Ešdaunu. On im 
"savetuje":
- Ovo nije dugo korišćeno. Ovo možete odmah upotrebiti. 
- Gospodine Đošan, - obratio se optuženi bivšem komandantu  52. 
artiljerijsko-raketne brigade PVO, koji je u južnoj srpskoj pokrajini proveo 
1998. i 1999. godinu - šta ste videli da Ešdaun radi ovde?
Na ovo i na ista, samo preformulisana pitanja, predsedavajući sudija Patrik 
Robinson nije dozvolio odgovor, jer su "sugestivna". U dijalog se umešao i 
njegov kolega Jan Bonomi koji je rekao da ovakva pitanja ne pomažu 
Miloševićevoj odbrani.
- I mi smo to videli, gospodine Miloševiću
- tvrdio je Bonomi, i skrenuo pažnju optuženom na "netačnosti u transkriptu" i 
prevodu koji su obezbedili Miloševićevi saradnici. - U vašem prevodu piše da je 
"puška nepopravljiva", a u transkriptu da je "i te kako popravljiva".
Milošević je zatražio da snimak koji je "uhvatio na delu" jednog od najvažnijih 
svedoka Tužilaštva, bude prihvaćen kao dokaz, ali su sudije rekle da će o tome 
odlučiti kad budu dobile konačan prevod Ešdaunovih reči. 
Svedok, doktor vojnih nauka i bivši komandant garnizona u Đakovici, ispričao je 
kakvu je situaciju zatekao juna 1998, kada je došao u ovaj gradić. "Otežano 
snabdevanje, redovi žena i dece koji su čekali hranu" - prve su slike koje je 
general prepričao.
- Bilo mi je interesantno da u tim redovima nije bilo muškaraca.
- Zašto?
- Prema mojim informacijama, muškarci su bili u šumama. Ni oni koji su ostali, 
nisu izlazili iz kuća. Bio je to period kada je terorizam bujao, kada su 
učestali napadi na civile, policiju, vojsku, ubistva, likvidacije. 
Milošević se zatim osvrnuo na članove verifikacione misije. Pitao je da li je 
njihov dolazak promenio situaciju na Kosmetu i Metohiji. General Đošan je 
odgovorio da nije bilo promena kakve je on očekivao. Osim toga, vratio se 
terorizam, nastavila su se ubistva...
- Ubistva su se događala pred njihovim očima. Tako su teroristi, 13. novembra 
1998, u mestu Dulje, zoljom gađali kamion sa vojnicima koji su bili u pratnji. 
Tom prilikom poginuo je Dejan Arizanović. 