> Izvor: matf
> Datum: 
> Rubrika: info_hronika
> Naslov: Beograd - Ministarstvo prosvete i sporta najavilo je na jesen ranglistu 
> Članak:

osnovnih i srednjih škola u Srbiji, na osnovu kvaliteta rada i znanja koje 
škola nudi. 
- Postoji mnogo škola koje imaju reputaciju ali i onih koje ne važe za dobre. 
Da bi izbegli spekulacije i nagađanja, najzad imamo pouzdani način merenja 
uspešnosti rada. To je Priručnik za samovrednovanje i vrednovanje rada škola u 
celini koji će uskori dobiti sve obrazovne ustanove - rekla je za Danas Vesna 
Fila, pomoćnik ministra prosvete. 
Priručnik je praktičan vodič, sa instrumentima i tehnikama vrednovanja, 
namenjen školskim upravama i školama, na osnovu kojeg će se iznutra i spoljnom 
kontrolom vrednovati rad i život škole u celini.  Vrednovaće se postignuća u 
sedam ključnih oblasti: Školski program i godišnji program rada, nastava i 
učenje, postignuća učenika, podrška učenicima, okruženje i atmosfera u školi, 
resursi i rukovođenje, organizacija i obezbeđivanje kvaliteta. Dostignuća će 
biti rangirana u četiri nivoa, od kojih je četvrti najbolji. Rad škole 
vrednovaće školski timovi i prosvetni savetnici. 
Iako su kriterijumi visoki, praksa je pokazala da su dostižni. Kriterijumi za 
procenu oblasti određeni su na osnovu prakse iz 65 škola koje su učestvovale u 
pilot projektu prilikom izrade priručnika. 
- Nema razloga da kriterijumi za vrednovanje budu blagi jer bi rezultati 
trebalo da motivišu zaposlene u školi da poboljšaju svoj rad u nekoj oblasti. 
Isto tako dobri rezultati uz visoke kriterijume  promovišu školu kao dobru - 
kaže Fila.
Prema najavama iz resornog ministarstva proces samovrednovanja i vrednovanja 
počeće već u martu do kada će se timovi iz škola obučavati za promenu 
priručnika. Priručnik je rezultat saradnje Britanskog saveta, Ministarstva 
prosvete i sporta i školskih uprava cele zemlje. Rađen je po uzoru na evropske 
zemlje koje već imaju ovaj sistem, kao što su Škotska, Engleska, Holandija, 
Austrija, Slovenija, Hrvatska.