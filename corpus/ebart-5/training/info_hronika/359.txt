> Izvor: matf
> Datum: 
> Rubrika: info_hronika
> Naslov: BEOGRAD - Advokat Vladan Batić, kao punomoćnik generala u penziji Momčila 
> Članak:

Perišća, podneo je juče krivične prijave protiv Ace Tomića, Nikole Petkovića i 
Vuka Tufegdžića, jer su učestvovali u hapšenju i podizanju optužnice protiv 
bivšeg načelnika Generalštaba VJ.
Perišić, bivši potpredsednik Vlade Srbije, 14. marta 2002. uhapšen je u motelu 
"Šarić" sa službenikom američke ambasade Džonom Dejvidom Nejborom. Vojno 
pravosuđe optužilo je Perišića za špijunažu u korist SAD.
Protiv bivšeg načelnika Vojne bezbednosti, generala u penziji Ace Tomića, 
prijava je podneta zbog zloupotrebe službenog položaja, jer je kao načelnik 
Vojne obaveštajne službe, "neovlašćeno organizovao praćenje, snimanje, 
fotografisanje i hapšenje" Momčila Perišića. Prema oceni Batića, Tomić je celu 
akciju organizovao "u nameri da se diskredituje Perišić lično, kao i Vlada 
Srbije".
Advokat dodaje da je drugoprijavljeni Nikola Petković, bivši vrhovni vojni 
tužilac, takođe zloupotrebio službeni položaj podizanjem optužnice protiv 
Perišića.
Protiv bivšeg vojnog istražnog sudije Vuka Tufegdžića, prijava je podneta, jer 
se tvrdi da je grubim kršenjem zakona postupao na štetu Perišića. Batić je kao 
svedoke u tim prijavama predložio srpskog premijera Vojislava Koštunicu i 
bivšeg načelnika GŠ VJ Nebojšu Pavkovića.
- Vuk Tufegdžić nije učestvovao u hapšenju i određivanju pritvora Momčilu 
Perišiću, niti mu je taj predmet bio dodeljen - kaže za Glas pukovnik Đorđe 
Trifunović, bivši predsednik Vojnog suda u Beogradu.
Prema njegovim rečima, bivši istražni sudija Vojnog suda je došao na kraju 
istrage, kao zamena kolegama koji su pre njega vodili "slučaj Perišić", najpre 
sudija Zoran Mičić, a potom sudija Zoran Mihajlović.
- Potpuno je nejasan deo krivične prijave, koji se odnosi na način, kako je 
Nikola Petković kao bivši vojni tužilac, zloupotrebio položaj time što je 
podigao optužnicu, objašnjava Trifunović.
U Vojnom sudu je, posle podizanja optužnice protiv generala Perišića zbog 
špijunaže kao i Vladana Vlajkovića i potpukovnika Sekulića zbog odavanja vojne 
tajne, tri puta odloženo suđenje zbog nedolaska optuženih.