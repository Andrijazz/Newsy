> Izvor: matf
> Datum: 
> Rubrika: info_hronika
> Naslov: U BRČKOM TAKSISTA UBIO 25-GODIŠNjEG VLADIMIRA NIKOLIĆA
> Članak:


Prema još nepotvrđenim vestima, Nikolić je pretio taksisti Dušanu Tadiću, a 
onda ga je i napao na taksi stanici. Ovaj je dograbio pištolj i mladića pogodio 
u stomak

BRČKO - Na taksi stanici u Bulevaru mira, kod Četvrte osnovne škole, hicem iz 
pištolja taksista Dušan Tadić ubio je 25-godišnjeg Vladimira Nikolića.
Istraga još ne saopštava detalje zločina, ali se ponešto ipak može naslutiti. 
Tim pre što i očevici imaju svoju verziju događaja. Prema tim saznanjima, 
Nikolić se u jednoj od ovdašnjih diskoteka sukobio sa Dušanovim sinom. Vest je 
brzo doprla do mladićevog oca.
Do sukoba je došlo zbog toga što je Tadić, navodno, pomagao policiji u 
otkrivanju osobe koja je stavila u promet falsifikovane konvertibilne marke u 
apoenima od po 200 KM. Posle toga Tadiću je pretila jedna grupa mladića, među 
kojima je bio i Nikolić. O pretnjama je bila upoznata i policija. 
Zbog otkrivanja falsifikatora, problema je imao i Nikolićev sin, koji je i 
napadnut u diskoteci. Dušan se, zato, zaputio da vidi šta se tamo dogodilo... 
Stigao je na mesto sukoba, ušao u diskoteku, ali je i sam dobio batine! Da li 
od Vladimira, zasada se ne zna.
- Dušan je, potom, došao na taksi stanicu, i započeo razgovor sa kolegama -  
rekao nam je jedan od očevidaca, ne želeći da kaže ime. - Ubrzo je na 
stajalište  stigao i Vladimir, u društvu jednog mladića. Odmah je napao Dušana.
Tada počinje drama...
- Dušan je - veli dalje ovaj očevidac - uleteo u svoj automobil, dograbio 
pištolj i odmah pucao u Vladimira. Ranio ga je u stomak. Mladić je na putu za 
bolnicu izdahnuo.
Dušan Tadić se, potom, predao pripadnicima policije Brčko distrikta. Uviđaj je, 
zajedno sa policijom, obavio zamenik javnog tužioca Brčko distrikta. Tadić je 
pritvoren.