> Izvor: matf
> Datum: 
> Rubrika: info_hronika
> Naslov: Vlada Srbije odobrila upis još 625 brucoša na fakultete i više škole
> Članak:


Beograd - Na fakultete i više škole čiji je osnivač Republika biće upisano još 
305 samofinansirajućih studenata prve godine na četiri fakulteta u Srbiji i 320 
brucoša na šest viših škola, odlučila je Vlada Srbije. 
Medicinski fakultet u Beogradu će posle nekoliko godina pauze upisati 125 
samofinansirajućih studenata, Arhitektonski - 30, Pravni fakultet u Kragujevcu 
još 100, a Filološko-umetnički fakultet u Kragujevcu dodatnih 50 
samofinansirajućih studenata. Na Višu turističku i Višu železničku školu u 
Beogradu biće upisano po 50 studenata, na Višu tehničku u Čačku - 80, 
Beogradsku poslovnu školu -100, Višu školu za obrazovanje vaspitača u Beogradu 
dodatnih deset studenata i na Višu školu za informacione i komunikacione 
tehnologije još 30 samofinansirajućih studenata. 
Ova odluka doneta je tek na prekjučerašnjoj sednici Vlade, iako je Ministarstvo 
prosvete i sporta po završetku prvog upisnog roka predložilo povećanje kvota, i 
to na zahtev fakulteta i viših škola. 
Praksa da se krše unapred utvrđena pravila nije mimoiđena ni ove godine - 
najpre se utvrde kvote, sa njima se slože i osnivač i visokoškolske ustanove, a 
potom se traži upis dodatnih brucoša. Do pre nekoliko godina česti su bili 
slučajevi da po fakultetima štrajkuju i roditelji i svršeni srednjoškolci koji 
su se našli "ispod crte", preteći čak i štrajkom glađu ukoliko se ne odobri 
dodatni upis. Ustupak je činjen određenom broju akademaca, ali se istovremeno 
postavljalo pitanje gde podvući crtu, jer je na mnogim fakultetima van 
planirane kvote ostajalo i više stotina kandidata. 
Sada se, međutim, odobrava dodatni upis relativno malog broja studenata i sve 
protiče bez medijske pažnje. Prosvetna vlast odluku o naknadnom upisu ne može 
da donese sama, pa su prethodnih godina česta bila opravdanja da fakulteti i 
više škole "vrše pritisak", zbog čega Ministarstvo "mora" da uputi Vladi 
predlog za proširenje kvota, a  Republiku to ništa ne košta, pa daje zeleno 
svetlo i odobrava naknadni upis isključivo samofinansirajućih studenata. 
- Pravila koja smo, uslovno rečeno, prekršili, odnosno izašli u susret 
roditeljima, deci i dekanima, su od opšte koristi i nikome ne donose štetu, jer 
je reč o samofinansirajućim studentima. Na taj način štedimo državni budžet, 
pomažemo fakultetima da dođu do finansijskih sredstava i pomažemo određenom 
broju dece da dobiju šansu u životu. Reč je o minimalnom broju studenata. Možda 
ćemo sledeće godine doneti političku odluku, uz opštu saglasnost, da se 
preskoči upis na nekom fakultetu na kome postoji suficit, da ne bismo pravili 
preterane viškove stručnjaka u oblastima u kojima nema mogućnosti  
zapošljavanja - izjavio je za Danas ministar prosvete Slobodan Vuksanović.   