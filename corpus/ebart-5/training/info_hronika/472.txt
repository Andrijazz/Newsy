> Izvor: matf
> Datum: 
> Rubrika: info_hronika
> Naslov: NASTAVLjENO SUĐENjE UTAMNIČENOM POGLAVARU OHRIDSKE ARHIEPISKOPIJE  
> Članak:


Od stalnog 
dopisnika SKOPLjE

U JEKU pritisaka iz inostranstva na vlasti u Skoplju da oslobode utamničenog 
poglavara Ohridske arhiepiskopije Jovana, koji se nalazi na izdržavanju kazne 
od 2,5 godine njemu je u Velesu juče nastavljeno suđenje, ovoga puta, pod 
optužnicom za utaju - neutvrđene sume sredstava iz perioda dok je bio arhijerej 
kanonski nepriznate Makedonske pravoslavne crkve (MPC).
Pre nego što su pred Krivičnim većem iskaze počeli da iznose svedoci optužbe ne 
bi li se potkrepila, očito, nevešto "ukomponovana" optužnica protiv arhipiskopa 
Jovana za utaju finansijskih i osnovnih sredstava koja su bila, a i sada su u 
posedu - MPC, on je u dopunjenoj odbrani izneo i neke dodatne dokaze, 
obrazloživši okolnosti i uslove pod kojim se u toj crkvenoj organizaciji - 
"poslovalo".
Mučnu atmosferu pod kojom se odvija ovaj pretres o čisto "crkvenim stvarima" 
pred građanskim sudom, i to isključivo "poslovanju" samo vladike Jovana (uprkos 
ustavnim i zakonskim odredbama o zabrani mešanja državnih organa u rad verskih 
zajednica i religioznih grupa), možda je najbolje oslikao sveštenik iz 
Đevđelije Mile Štrbevski, koji je u svojstvu svedoka, prosto zamolio sudiju da 
više ne bude pozivan. Jer, kako je rekao, jednostavno više ne želi da učestvuje 
u "svemu ovome".
Svedočili su i sveštenici Stojko Ristovski iz Skoplja, Taki Risteski iz 
Bitolja, njegova supruga Fana, zatim penzioner iz Velesa Kiro Daskalov, đakon 
Dimko Milanov, u svojstvu sekretara bregalničke eparhije MPC, svi u nastojanju 
da nekako dokažu navodnu utaju koju je tobože počinio mitropolit Jovan, iako on 
nije bio ovlašćeno službeno lice niti potpisnik bilo kojeg računa sa kojeg su 
finansijska sredstva korišćena za tekuće delovanje crkve.