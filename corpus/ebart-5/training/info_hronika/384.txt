> Izvor: matf
> Datum: 
> Rubrika: info_hronika
> Naslov: SUĐENjE ZA ZLOČIN NA IBARSKOJ MAGISTRALI
> Članak:


Na osnovu izjave bivšeg oficira JSO u policiji optužnica je proširena, ali se 
on pred sudom brani ćutanjem

Slobodan Milivojević, branilac Milorada Ulemeka Legije, saopštio je juče na 
suđenju za zločin na Ibarskoj magistrali da je podneo predlog za ulaganje 
zahteva za zaštitu zakonitosti, u vezi sa odlukom Vrhovnog suda Srbije da u 
predmetu ostane kao dokaz izjava Duška Maričića iz policije.

Sudsko veće, kojim predsedava sudija Bojan Mišić, ranije je odlučilo da se iz 
spisa predmeta izdvoji Maričićeva izjava, smatrajući da on u policiji nije bio 
upozoren da se ono što izjavi može koristiti kao dokaz protiv njega. Zamenik 
okružnog tužioca u slučaju "Ibarska magistrala" Vojislav Šoškić žalio se na tu 
odluku Vrhovnom sudu Srbije, koji je zauzeo stav da se Maričićeva izjava ipak 
pročita kao dokaz. Da li će ova odluka biti još jednom preispitana sada zavisi 
od republičkog tužioca, koji može da zatraži zaštitu zakonitosti ili da odbije 
predlog advokata Milivojevića.

U iskazu pred policijom, Maričić je do detalja priznao umešanost u ubistvo 
četvorice članova SPO, 3. oktobra 1999. godine. On je kao učesnike imenovao i 
komandanta JSO Ulemeka, kao i pripadnike te jedinice Leonida Milivojevića i 
Branka Berčeka. Takođe, potvrdio je deo optužnice da je kamion vozio Nenad 
Ilić. Na osnovu izjave Duška Maričića, optužnica je jesenas proširena. Pred 
većem sudije Mišića on nije ponovio priznanje iz policije, već je saopštio da 
želi da se brani ćutanjem.

Na suđenju je juče kao svedok saslušan Dragan Mijailović, telohranitelj Mihalja 
Kertesa, bivšeg direktora Savezne uprave carina. On je ponovio raniji iskaz da 
je po nalogu Kertesa kamion, identičan onom koji je slupan u sudaru, prebačen 
sa carinskog sabirnog centra na parking ispred zgrade SUC.

Sudija Mišić postavio je Ulemeku nekoliko pitanja u vezi sa procedurom za 
prijem pripadnika u Jedinicu za specijalne operacije. Ulemek je ispričao da su 
novi kandidati primani na konkursu, na osnovu opštih uslova za prijem u MUP. 
Kriterijumi su pored ostalog bili neosuđivanost, odsluženje vojnog roka i 
rezultati na psiho-fizičkim testovima. Sudiju je interesovalo da li su 
pripadnici tokom obuke obučavani i psihološki pripremani za slučajeve 
zarobljavanja, pa je Ulemek odgovorio da ne postoji priprema za takve situacije.

Suđenje se nastavlja u sredu.