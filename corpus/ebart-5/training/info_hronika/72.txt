> Izvor: matf
> Datum: 
> Rubrika: info_hronika
> Naslov: Centralna proslava Dana policije u subotu na Makišu
> Članak:


Beograd - Srpska vlada nikada neće terati policiju da je brani od građana, 
izjavio je predsednik Vlade Srbije Zoran Živković u subotu na proslavi Dana 
policije Svete trojice, koja je održana na stadionu "Milicionera" na Makišu. 
Premijer Živković je rekao "Vlada će učiniti sve da policija dobije bolje 
uslove za rad, bolja tehnička sredstva, plate i stanove, ali nikada neće od vas 
tražiti da kršite zakon ili činite bilo šta što je protivno interesima naše 
zemlje". Prema njegovim rečima, policijska akcija "Sablja", pokrenuta posle 
ubistva srpskog premijera Zorana Đinđića, učinila je "ono što generacije 
policajaca nisu". "Zahvaljujem vam se na tome i želim da ta sablja ostane u 
vašim rukama, i da tu sablju ne vodi dnevna politika, ni vlast, ni opozicija, 
nego samo zakon, poštenje, profesionalnost i patriotizam", rekao je Živković.
Proslavi povodom Dana policije prisustvovali su i predsednik Skupštine SCG 
Dragoljub Mićunović, ministar odbrane SCG Boris Tadić, načelnik GŠ VJ Branko 
Krga i strani predstavnici. Ministar odbrane SCG izjavio je na proslavi da 
saradnja policije i vojske, koja je započeta u toku vanrednog stanja, treba da 
se poboljša, jer je od izuzetnog značaja za bezbednost države i poretka.
Predsednik Srbije i Crne Gore Svetozar Marović ukazom je odlikovao 32 
policajca, a odlikovanja je uručio ministar unutrašnjih poslova Srbije Dušan 
Mihajlović. Po ukazu v. d. predsednika Srbije Nataše Mićić vanredno su 
unapređeni iz čina general-majora u general-potpukovnika komandant Žandarmerije 
Goran Radosavljević i iz čina pukovnika u general-majora načelnik Uprave za 
borbu protiv organizovanog kriminala Boro Banjac i načelnik beogradske policije 
Milan Obradović. Vanredno su unapređena i još 103 pripadnika MUP Srbije.
Proslava Dana policije je počela u subotu ujutro u centru grada kada je svečana 
povorka policajaca, dece i građana prošla Knez Mihailovom ulicom. Na 
Kalemegdanu je bilo organizovano "druženje" građana sa pripadnicima policije u 
duhu slogana Ministarstva unutrašnjih poslova Srbije "Policija u službi 
građana". Zainteresovani su imali priliku i da se spuste do pristaništa i 
provozaju patrolnim čamcima oko Velikog ratnog ostrva.
Centralna svečanost Dana policije održana je na stadionu "Milicionera" u 
prisustvu većeg broja građana, koji su uglavnom članovi porodica i prijatelji 
policajaca. Pripadnici policije demonstrirali su  helikopterske manevre, 
borilačke veštine, desantne vežbe, padobranske skokove, dresuru pasa. Novina 
ove godine bilo je prisustvo Protivterorističkih jedinica (PTJ) Žandarmerije, 
koja je svoje naoružanje i opremu pokazivala na istom mestu, gde su to činili 
pripadnici rasformirane Jedinice za specijalne operacije (JSO), prošle godine. 
Neki od pripadnika JSO premešteni su nakon rasformiranja u Žandarmeriju, prema 
izjavama nadležnih u MUP Srbije. 
Nakon demonstriranja veština održan je koncert na kome su izvođači bili grupa 
"Amadeus", Željko Samardžić, Tijana Dapčević, Zorana Pavić, Ana Stanić i 
Romana.