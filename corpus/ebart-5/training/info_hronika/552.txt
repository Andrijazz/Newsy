> Izvor: matf
> Datum: 
> Rubrika: info_hronika
> Naslov: Meštani Velepolja, nakon što su u utorak nasrnuli na direktora niške Direkcije 
> Članak:

za izgradnju grada Branislava Jovanovića, najavili blokadu Direkcije

Niš - Meštani Velepolja će za desetak dana blokirati Direkciju za izgradnju 
grada u Nišu ukoliko do tada ne dobiju odgovor kada će biti izgrađen vodovod 
koji je neophodan jer se selo godinama snabdeva vodom  zabrinjavajućeg 
kvaliteta, odlučeno je na zboru građana ovog mesta održanom prošlog vikenda.
Nezadovoljstvo zbog (ne)izgradnje vodovoda, kao i činjenice da već godinama 
piju, kako kažu, bakteriološki neispravnu vodu, samo sa jedne česme, bio je 
povod da nekoliko meštana prošlog utorka nasrne na direktora niške Direkcije za 
izgradnju grada Branislava Jovanovića, koji je obilazio nedavno asfaltiranu 
ulicu u Velepolju. U grupi koja se sukobila sa Jovanovićem bio je i predsednik 
Saveta građana Velepolja Jovica Milojković. 
Niška G17 Plus, na čijem čelu je (direktor Direkcije) Jovanović, saopštila je 
juče da je predsednik Saveta građana Velepolja Milojković član SRS uz "nadu" da 
je incident u Velepolju "samo samovolja pojedinaca iz SRS". Gradska 
organizacija te stranke je zatražila od SRS da se javno izjasni da li je u 
slučaju incidenta u Velepolju reč o takvom ispadu ili političkom stavu ove 
stranke.
- Predsednik građana Velepolja (Milojković) živi u uverenju da G17 Plus preko 
Direkcije za izgradnju grada želi da postigne političke poene. To nije tačno, 
jer je asfaltiranje ulice u centru grada ili ulice u Velepolju za Direkciju 
apsolutno jednaka obaveza, koja proizlazi iz njenog godišnjeg programa rada 
-rekla je potpredsednik GO G17 Plus u Nišu Tanja Gavrilović.
U G17 Plus su podsetili da odbornici SRS nisu glasali ni za gradski budžet, ni 
za program za izgradnju grada, te da ova stranka nije želela da učestvuje u 
dogovaranju godišnjeg plana izgradnje, kojim je utvrđeno asfaltiranje "sporne" 
ulice u Velepolju, kao i u još 12 sela gradske opštine Crveni krst. Oni su 
ocenili da ova opština, u kojoj lokalnu vlast drže radikali, nije vlasništvo 
SRS niti druge političke grupacije, uz zaključak da bi "svi zajednički trebalo 
da učestvuju u izgradnji i stvaranju."
Dragan Bojković, predsednik opštine Crveni krst (SRS), kojoj pripada Velepolje, 
odbacio je, međutim, optužbe da je predsednik Saveta građana Milojković "sa još 
nekoliko meštana nasrnuo fizički i poljoprivrednim alatkama" na Jovanovića. On 
je kazao da je Milojković samo pokušao da saopšti Jovanoviću odluku zbora 
meštana, kao i da mu objasni šta je prioritet građana Velepolja.
- Građani Velepolja su revoltirani zbog toga što Direkcija samoinicijativno 
određuje prioritete i radi šta hoće. Oni smatraju da Direkcija ne radi po 
prioritetima koje su istakli saveti građana u svim naseljenim mestima u našoj 
opštini, i koji su ugrađeni u Program izgradnje opštine Crveni krst. U 
konkretnom slučaju, prioritet je izgradnja vodovoda, jer celo selo pije vodu sa 
jedne česme, koja je, po laboratorijskim nalazima, više nego zabrinjavajuća. 
Česma se nalazi pored škole, a selu preti zaraza. I pored toga što direktor 
Direkcije Jovanović sve to zna, i što smo sa predsesdnikom opštine Aleksinac 
već potpisali ugovor o izgradnji vodovoda "Vrelo", iz kojeg bi dobile vodu 
četiri opštine, među kojima i Velepolje, Direkcija asfalira ulicu. Posle svega, 
nije jasno zašto ona ne radi ono što je mnogo važnije za selo, umesto da 
asfaltira ulicu, koja, po mišljenju meštana, ne spada ni u prioritetne ulice u 
selu - kaže Bojković.
On dodaje da je za vodovod koji bi obezbedio snabdevanje meštana Velepolja iz 
prošlogodišnjeg gradskog budžeta izdvojeno pet miliona dinara, ali da "ni jedan 
dinar nije izdvojen za vodovod". Pošto ima indicija da tih para više nema, 
Bojković pita. "gde su nestale?" O ovoj, ali i drugim dilemama Danas će moći da 
razgovara i sa direktorom Direkcije Jovanovićem na već zakazanom radnom 
sastanku.