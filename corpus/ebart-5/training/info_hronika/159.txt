> Izvor: matf
> Datum: 
> Rubrika: info_hronika
> Naslov: Pušten u rad Komandno- operativni centar policije
> Članak:


U beogradskoj policiji juče je pušten u rad modernizovan Komandno-operativni 
centar iz kog će policija preko 12 kamera pratiti stanje na najvažnijim 
beogradskim raskrsnicama, dok je u planu postavljanje 130 kamera koje će 
snimati sve važne raskrsnice, šetališata i ostala mesta. U SUP-u je 
predstavljen i geografski informacioni sistem pomoću koga je moguće locirati 
svaki objekat u Beogradu, a od sada će sve prijave građana na telefonski broj 
92 u KOC-u biti snimane.
Zgrada beogradskog SUP-a opremljena je video-nadzorom, a kamera je postavljena 
i na ulazu u pritvorsku jedinicu.
Predsednik gradske vlade, koja je finansirala renoviranje KOC-a, Nenad 
Bogdanović rekao je da je puštanje u rad centra "početak rada modernog sistema 
koji će se graditi sledeće tri do četiri godine", i naveo da će postavljanje 
130 kamera "znatno poboljšati bezbednost građana, jer se sve snima 24 sata".
Predstavljanju KOC-a prisustvovali su ministar policije Dušan Mihajlović, 
načelnik RJB Sreten Lukić, zamenik ministra Nenad Milić i načelnik SUP-a Milan 
Obradović. 
U poslednje dve godine, beogradska policija je u znatnoj meri poboljšala uslove 
rada. Modernizovan je informacioni sistem i sistem veza, renovirane su 
prostorije za poligrafsko ispitivanje i Odeljenja za drogu, a gradi se zgrada 
policijske stanice u Borči i renovira zgrada policije u Belom Potoku.