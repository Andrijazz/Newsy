> Izvor: matf
> Datum: 
> Rubrika: info_hronika
> Naslov: GORNJI MILANOVAC - Okružnom sudu u Čačku danas će biti predata peticija građana 
> Članak:

Gornjeg Milanovca koji žive u ulicama Rake Ljevajca i Baba Višnjinoj koji traže 
da se stolar Nebojša Miladinović, akter pucnjave i paljevine u Poreskoj upravi, 
pusti iz pritvora da se do pravosnažnosti presude brani sa slobode.

Inicijatori potpisivanja peticije su Miladinovićeve komšije. Akciju 
prikupljanja potpisa započeli su 31. jula, tri dana iza nemilih događaja u 
zgradi opštine - i to tek nakon što su se konsultovali sa advokatom.
Za prvih osam dana peticiju je podržalo više od tri hiljade građana iz Gornjeg 
Milanovca, Pranjana, Rudnika, Majdana, Ljutovnice, a pristiglo je i 800 potpisa 
iz Ljiga. Inicijatori ovog gesta očekuju da će peticija do danas biti podržana 
sa više od 4.000 potpisa.
- Nebojša Miladinović je odličan komšija. Svima nam je pomagao i, bez obzira na 
težinu dela koje je počinio a koje niko ne spori, ipak zaslužuje da se brani sa 
slobode. Zvali su nas građani i iz drugih mesta Srbije, peticija se potpisuje u 
Vojvodini, a najavljena je i podrška sa stotinak potpisa naših ljudi koji žive 
u Švajcarskoj - kaže Miloš Baralić, jedan od Miladinovićevih komšija koji se 
ponajviše angažovao oko potpisivanja peticije.