> Izvor: matf
> Datum: 
> Rubrika: info_hronika
> Naslov: Povodom naredbe Ministarstva odbrane Srbije i Crne Gore  
> Članak:


Beograd - I dosad su prijavljivanje i privođenje haških optuženika bili 
dužnosti vojnih lica, implicitna obaveza koja proizilazi iz međunarodnih 
obaveza koje je država preuzela u saradnji sa Haškim tribunalom, konstatuje u 
razgovoru za Danas vojni analitičar Milorad Timotić, sekretar Centra za 
civilno-vojne odnose. Sada je to striktna obaveza, kaže naš sagovornik, i 
ocenjuje da je reč i o potvrdi rešenosti da se sa Hagom sarađuje i da se ta 
saradnja precizira. Dosad su, ističe Timotić, sa vojnog vrha stizala sporadična 
saopštenja i izjave da Vojska ne čuva ovog ili onog optuženika, a ovom se 
naredbom otklanjaju sumnje da postoji saglasnost oko pružanja utočišta ili 
logistike beguncima od međunarodne pravde. 
Po slovu naredbe koju je prekjuče donelo Ministarstvo odbrane Srbije i Crne 
Gore, "kada se optuženi nađu u vojnom objektu, vojnom vozilu, vojnom 
vazduhoplovu ili bojnom brodu, profesionalni pripadnici Vojske i ostala vojna 
lica su dužni da postupe po pravilima službe i da ih privedu do komande 
najbliže jedinice ili vojne ustanove, gde se ta lica zadržavaju do predaje 
organima Ministarstva unutrašnjih poslova". 
- Ministar odbrane se deklariše u odnosu na problem saradnje sa Hagom, jer, u 
okviru tako glomazne institucije kakva je vojska postoje sektori koji mogu i da 
ostvare stepen autonomije da učine nešto što ne znaju načelnik Generalštaba i 
civil - ministar vojni. To je suprotno načelima organizacije  kakva je vojska; 
možda je, međutim, postajala prećutna saglasnost za "čuvanje" haških 
optuženika. Za to verovatno nije znao načelnik Generalštaba, ali postoje 
ozbiljne sumnje da bivši načelnik Službe bezbednosti u Vojsci Aco Tomić nije 
želeo da sarađuje sa Haškim tribunalom - kaže Milorad Timotić.
Naredbom su obuhvaćeni svi nivoi komandovanja Vojskom Srbije i Crne Gore " bez 
obzira na prava i privilegije koja proističu iz njihove državne, političke, 
javne ili službene dužnosti", što, po rečima našeg sagovornika, znači "od 
načelnika GŠ do komandanta kasarni i komandira jedinica". Reakcije oficira 
mogle bi da budu negativne, oni, najverovatnije neće pozdraviti ovaj potez 
Ministarstva odbrane SCG, kaže Timotić i ističe da "postoji prilično velika 
grupa oficira koji su se borili u Hrvatskoj, Bosni i Hercegovini i na Kosovu i 
može se očekivati njihov pasivni otpor". Naredbom se, smatra Timotić, postiže 
politički cilj u odnosu na inostranstvo. On komentariše izjavu ministra Borisa 
Tadića o "relativizaciji krivice" nekih optuženih kao posledicu saznanja o 
novim činjenicama, "ali je krivica Veselina Šljivačanina, po svemu što smo 
dosad mogli da saznamo, verovatno velika". 
Povodom izjava u vezi sa odgovornošću vukovarske trojke i saznanjima 
prikupljenim u operaciji "Sablja", Odbor za oslobađanje Veselina Šljivančanina, 
po rečima sekretara Vesne Gojković, kaže da se "Veselin Šljivančanin neće 
predati".
- To je stav Odbora, ali i njegov lič stav. Neće se predati pogotovu sada, 
nakon što su Dušan Mihajlović, Boris Tadić, čak i Goran Svilanović, nemušto 
prevalili da odgovornost Veselina Šljivančanina možda ne postoji - kaže 
Gojković. 
Odbor ukazuje na slučaj Slavka Dokmanovića, bivšeg gradonačelnika Vukovara, 
takođe optuženog za zločine u Ovčari, koji se ubio, kako kaže Vesna Gojković, 
"u sobi pod nadzorom, kada je optužnica pala u vodu". 
Veselin Šljivančanin poslednji put je viđen novembra 2001. godine u Vrbasu  na 
promociji knjige o njemu "Ovo je moja zemlja".