> Izvor: matf
> Datum: 
> Rubrika: info_hronika
> Naslov: Magla, klizavi kolovozi i nepažnja vozača prouzrokovali su proteklog vikenda u 
> Članak:

Srbiji 153 saobraćajne nezgode, u kojima je povređena 41 osoba.
- U zimskim uslovima zbog poledice i smanjene vidljivosti posebno su opasni 
useci, prevoji, nadvožnjaci, podvožnjaci i tuneli. Potrebno je smanjiti brzinu, 
jer se u otežanim uslovima povećava zaustavni put vozila - upozorava za "Blic" 
pukovnik Stojadin Jovanović, načelnik Uprave saobraćajne policije MUP Srbije. 
Jedan od uzroka saobraćajnih udesa su kvarovi na vozilima, a nedavno završena 
akcija policije i Auto-moto saveza Srbije "Ispravno vozilo - bezbedna vožnja" 
otkrila je da je u Srbiji neispravno više od polovine automobila. Pregledano je 
10.440 vozila, a kvar je otkriven kod 5.660 automobila, odnosno u 54 odsto 
slučajeva. Najviše automobila, čak 3.200, imalo je neispravan kočioni sistem, 
svetlosno-signalizacioni uređaji nisu radili kod 2.750 vozila, kvar na 
upravljačkom sistemu uočen je kod 1.230 automobila, a 1.093 vozila imala su 
neispravne gume. Policija nije kažnjavala vozače, ali im je ukazano da, zbog 
sigurnosti i otežanih uslova saobraćaja, poprave kvarove. Smanjena vidljivost, 
navodi Jovanović, posebno je kobna u slučaju neispravne svetlosne signalizacije.
- U poslednje vreme povećan je broj stradalih pešaka, jer vozači u lošim 
vremenskim prilikama ne mogu dovoljno brzo da reaguju. Na Ibarskoj magistrali 
ili lokalnim putevima često stradaju traktoristi, jer njihovi traktori ili 
uopšte nemaju svetla ili su ona uprljana pa ih vozači automobila teško uočavaju 
- objašnjava Jovanović.
Policija je, kaže Jovanović, u protekla dva meseca kontrolisala autobuse koji 
voze đake na ekskurzije, a vozila starija od tri godine na svakih pet dana su 
išla na tehnički pregled. 
- Prokontrolisali smo 3.268 autobusa, od kojih su 744 poslata na vanredni 
tehnički pregled. Neispravno je bilo 76 vozila, a kod 34  kvarovi nisu mogli da 
se poprave. Kontrolisali smo i da li su vozači umorni, a utvrdili smo da je 
jedan od njih bio pijan - objašnjava Jovanović.
U prvih devet meseci ove godine u saobraćaju su, prema podacima policije, 
stradale 603 osobe, ali bezbednost se osetno povećala od januara prošle godine. 
- U Srbiji je 2000. godine na 100.000 stanovnika u saobraćaju stradalo 14 
ljudi, a prošle godine taj broj je bio 11,3. Trend opadanja broja nastradalih 
se nastavlja, jer je prošlog meseca poginulo 76 osoba, što je za 14 manje nego 
u oktobru 2002. godine. Ove godine na drumovima Srbije poginulo je 27 mališana, 
pet manje nego prošle godine. Po broju žrtava u saobraćaju Srbija je u sredini 
evropske liste  - kaže Jovanović. 
Predstavnici saobraćajne policije i Ministarstva za saobraćaj i veze, 
pripremaju nacrt novog zakona o bezbednosti saobraćaja. - Ispitivaće se da li 
pljuvačka sadrži tragove droge, a za razliku od alkohola, vozačima neće biti 
dozvoljeno da imaju trag narkotika u organizmu - kaže Jovanović.