> Izvor: matf
> Datum: 
> Rubrika: info_hronika
> Naslov: u dve reči
> Članak:


Gračanica - Episkop raško-prizrenski Artemije (Radosavljević) primio je juče u 
konaku manastira Gračanica u oproštajnu posetu Paskala Fijeskija, šefa Misije 
OEBS na Kosovu. Prema rečima vladike Artemija, glavna tema razgovora sa 
Fijskijem bilo je stanje u kome živi srpska zajednica na Kosovu i Metohiji. 
"Kao i prilikom ranijih susreta naši stavovi se nisu u svemu poklopili. Svi 
međunarodni zvaničnici ističu uspeh misije, dok sam ja izneo nesporne činjenice 
koje govore suprotno. Fijeski smatra da se problemi mogu rešiti jedino učešćem 
Srba u kosovskim institucijama, mada sam mu ja objasnio da su srpski 
predstavnici učestvovali u njihovom radu i da dosad nijedan problem u tim 
institucijama nije rešen - izjavio je za Danas vladika Artemije posle susreta 
sa Fijeskijem. Tokom susreta bilo je reči i o podizanju haške optužnice protiv 
Ramuša Haradinija. "Rekao sam da je Haradinaj otišao u Hag zbog zločina 
počinjenih u periodu od marta do septembra 1998, ali da se u optužnici ne 
pominju oni izvršeni tokom 1999. i pod vlašću međunarodne zajednice. Osnovni je 
problem što zbog ovih zločina niko nije izveden pred lice pravde. Oni ostaju 
nekažnjeni, zbog čega nema ni povratka Srba, niti slobode kretanja za 
pripadnike srpske zajednice", objašnjava vladika Artemije.