> Izvor: matf
> Datum: 
> Rubrika: info_hronika
> Naslov: ZORAN JOVANOVIĆ PRIVEDEN ZBOG PRODAJE DELA GRAĐEVINSKOG PREDUZEĆA "RAD"
> Članak:


BEOGRAD - Zoran Jovanović, predsednik komisije za izbor najboljih ponuđača za 
prodaju sredstava beogradskog Građevinskog preduzeća "Rad" u stečaju, priveden 
je juče u okviru istrage oko aktivnosti članova "stečajne mafije". Kako 
"Novosti" saznaju, njemu je u zloupotrebi pomogla i Delinka Đurđević, 
suspendovani sudija Trgovinskog suda u Beogradu, kojoj će zbog toga policija 
napisati dopunu krivične prijave. Operativci Službe za borbu protiv 
organizovanog kriminala MUP Srbije sumnjiče ga da je zloupotrebom službenog 
položaja oštetio državu za, najmanje, milion i 300.000 evra, jer je deo ovog 
nekadašnjeg srpskog građevinskog giganta prodao Radosavu Jocoviću, ujaku Gorana 
Kljajevića, suspendovanog predsednika Trgovinskog suda u Beogradu, osumnjičenog 
da je bio jedan od organizatora "stečajne mafije". Kako "Novosti" saznaju, 
Jovanović je na tenderu odlučio da je za prodaju dela "Rada" najbolja ponuda od 
300.000 evra. Ali, izraelska firma "Šaphir" je za isti deo giganta nudila 
1.600.000 dolara! Ovu tendersku prodaju dela "Rada" odobrila je i Delinka 
Đurđević, koja je bila predsednik stečajnog veća. Zbog umešanosti u prodaju, 
ona će, najverovatnije, dobiti i dopunu krivične prijave, koja je protiv nje 
podneta u aprilu. Jovanoviću je određeno zadržavanje od 48 sati. On bi trebalo 
da bude priveden istražnom sudiji Specijalnog suda, koji vodi istragu oko 
malverzacija prilikom stečajeva velikih firmi iz Srbije. Tender o prodaji dela 
"Rada" u stečaju "propratio" je i Miljko Živojinović. Ovaj beogradski advokat, 
inače sin poznatog srpskog glumca Velimira Bate Živojinovića, u vreme prodaje 
bio je stečajni upravnik. Zbog ove sumnjive prodaje Miljko je i bio uhapšen 20. 
decembra 2005. godine.
Ubrzo je, međutim, izašao iz pritvora beogradske policije i u tome mu je, kako 
su mediji kasnije pisali, pomogao i Goran Kljajević.