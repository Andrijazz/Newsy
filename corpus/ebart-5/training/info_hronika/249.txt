> Izvor: matf
> Datum: 
> Rubrika: info_hronika
> Naslov: u dve reči
> Članak:


Beograd, Paraćin - Izbeglička nevladina organizacija Centar za komunikaciju 
Pravda iz Paraćina uputila je Radovanu Karadžiću i Ratku Mladiću otvoreno pismo 
u kojem od njih zahteva da joj se predaju, konstatujući da je njihovo 
privođenje, ili fizička likvidacija pitanje dana. Organizacija koja se bavi 
zaštitom prava izbeglica u Pomoravlju pita se "šta oni rade u šumama" i 
poručuje  Kardžiću i Mladiću da bi deset miliona dolara koje bi izbeglice 
dobile za izručenje bivšeg vođe bosanskih Srba i komandanta Vojske RS bilo 
upotrebljeno "za pomoć borcima koji su zbog njihove politike izgubili noge, 
ruke, ili oči". 
- To je jedini put da bar delom kompenzuju bol i patnje koje su naneli svojom 
politikom. Ne bore se oni protiv Haga zbog Haga, nego se bore da istina ne 
izađe na videlo, istina da je narodu naneta patnja zbog ideje etničkog 
čišćenja, o najvećem etničkom čišćenju posle Drugog svetskog rata - kaže za 
Danas predsednik Upravnog odbora Pravde Dragan Sekulović. On ističe da se "ne 
može neko časno predavati, a neko 'časno' sakrivati".