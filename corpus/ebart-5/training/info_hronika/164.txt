> Izvor: matf
> Datum: 
> Rubrika: info_hronika
> Naslov: Nikolu Ćalovića (55) ubila supruga u porodičnoj kući 
> Članak:


Kruševac - Nikola Ćalović (55) ubijen je u subotu oko 16 sati u svojoj 
porodičnoj kući u Kosančićevoj ulici 14/4 u centru Kruševca. Jednim hicem u 
grudi usmrtila ga je njegova supruga Rada (28) nakon završenog ručka.  Ona je 
Nikoli bila treća venčana žena i sa njom je imao sina Miljana (2). Po priči 
komšija supružnici su se stalno svađali i tukli, a njen dolazak u kuću Ćalovića 
prekinuo je i sve rođačke do tada dobre odnose. Sa komšilukom nije 
kontaktirala, dok za Nikolu kažu da je bio dobar čovek i sused.
"Sa njom se ni jedna komšinica nije družila, svađe su se čule duž cele ulice. 
Od kada je došla i policija je ovde počela da zalazi češće i rešava njihove 
sukobe. On je pio, to je tačno, ali sa njim se niko nikada tu u susedstvu nije 
posvađao. A ona je bila i lepa i lepo obučena, prava lepotica, a i baš mnogo 
mlađa od njega. Svi smo mislili da će zbog te razlike u godinama da počne da 
švrlja naokolo, ali nismo čuli takve priče. Ne mogu da kažem. Samo su se svađe 
čule i ona je njega tukla, grebla, grizla. I ona prethodna žena bila je mnogo 
mlađa od njega. Takve je voleo, takve su mu i došle glave"- pričaju u komšiluku.
Nikola je radio u Građevinskom preduzeću "Jastrebac". Firma je otišla u stečaj, 
para ponestalo, pa je prodao i kuću u Golupcu, što takođe saznajemo od suseda. 
"Nije to bilo baš skoro, pa su do sada pare sigurno potrošili, a možda je i to 
pojačalo svađe, ko će sad znati. Pričao mi je da je podneo zahtev za razvod 
tako pre jedno tri meseca. I ona ga je tada napustila. Posle vidim da se 
vratila i on mi reče da je išao po nju"- kaže jedan sused i objašnjava nam da 
je Rada iz nekog sela iz okoline Čačka, gde nema ni asfalta.
Nikola iz prvog braka ima sina Pecu (28) koji je po priči sugrađana dolazio kod 
oca, ali se nisu dobro slagali. Iz drugog  braka ima sina Marka (16) koji 
pohađa specijalnu školu i koji je nakon razvoda ostao sa njim, a posle ubistva 
u subotu prihvatili su ga rođaci koji žive u drugom delu kuće. Oni nisu želeli 
da daju  izjave, ali su rekli da ni sami ne znaju kako  da saopšte retardiranom 
dečaku da mu je otac ubijen. Najmlađi  Miljan smešten je u  Dom za nezbrinutu 
decu "Jefimija" u Kruševcu.
Deo kuće u kome su Ćalovići živeli predstavlja jednosoban stan, tačnije sobu sa 
kupatilom i hodnikom, gde je živela četvoročlana porodica. Na stolu su ostaci 
završenog ručka. Rada je, kako nam prenose, verovatno po završenom obedu, 
ustala i ispalila jedan hitac u grudi supruga.