> Izvor: matf
> Datum: 
> Rubrika: info_hronika
> Naslov: Darko Vlahović, jedan od branilaca Tomislava Gačića (vladike Pahomija)
> Članak:


REAGOVANJE

Beograd - Iako pisani otpravak oslobađajuće presude Tomislavu Gačiću odnosno 
vladici Pahomiju uprkos činjenici da je istekao zakonski rok za to, još nije 
stigao advokatima tuženog i oštećenih, Darko Vlahović, jedan od branilaca 
okrivljenog vladike Pahomija ocenjuje da javnost nije u potpunosti sagledala 
pravo stanje stvari, te otuda i česte kritike na presudu.
Odbrana, navodi, ocenjuje da je, počev od prvog pojavljivanja slučaja u 
javnosti, pa tokom čitavog postupka "vođena neprimerena i neosnovana hajka 
protiv okrivljenoga". On uočava da je prvostepeni sud u Vranju postupao na 
način koji odstupa od uobičajenog odnosa prema osumnjičenim, te da su "postupci 
prvostepenog suda u Vranju bili su u direktnoj suprotnosti imperativnim 
odredbama Zakonika o krivičnom postupku". 
- Primera radi, istražni sudija, i to ne u formi naredbe kako je izričito 
propisano, obraća se gradskom SUP u Beogradu da izvrši pretres Patrijaršije da 
bi se od vladike oduzeo pasoš zbog navodne mogućnosti da napusti zemlju. Osim 
pitanja zašto se zbog toga pretresa Patrijaršija što nije činjeno ni u vreme 
Turaka ili Gestapoa, postavlja se pitanja da li bi u slučajevima kada je 
optuženi, na primer, sudija, trebalo pretresati sud. Uostalom, veoma je čudno i 
indikativno da se pretresa jedna ovakva institucija da bi se oduzeo pasoš lica 
osumnjičenog za delo za koje je predviđena kazna do tri godine zatvora, a 
svedoci smo da se ne oduzima pasoš ni onima protiv kojih je podignuta optužnica 
za dela za koja su predviđene kazne i do 15 godina zatvora - kaže Vlahović za 
Danas.
Kao neuobičajeno, uočava i činjenicu da je predsednik suda u Vranju u jednom 
trenutku promenio dotadašnjeg istražnog sudiju.
- Određen je sudija koji je svesno kršio zakon o čemu postoje podaci u spisima 
prethodnog postupka gde su branioci zahtevali da se poštuje odredba člana 251 
Zakonika o krivičnom postupku i da saslušanju u tome trenutku osumnjičenoga 
vladike ne mogu da prisustvuju ni oštećeni ni njegovi punomoćnici, što je 
istražni sudija dozvolio - konstatuje advokat Vlahović uz primedbu da je na 
osnovu takvog tumačenja zakona saslušanju mogao da prisustvuje "bilo ko sa 
ulice", te da je i u tom slučaju zakon prekršen na štetu njegovog branjenika. 
Vlahović konstatuje da je bilo i kršenja ugleda i dostojanstva ličnosti, budući 
da je sudija tražio da vladika skine svoja vladičanska obeležja što je ovaj 
odbio da učini. 
- Na glavnom pretresu odbrana je tražila izuzeće svih sudija opštinskoga suda u 
Vranju sa veoma jasnim argumentima. Ukazivalo se na ove propuste, na to da sud 
odlučuje da se za veštaka odredi osoba koja je organizovala harangu na vladiku. 
Svojevrsni rezime jednom skupu protiv vladike Pahomija dala je dr Verica 
Stojanović koju je sud želeo da odredi za veštaka u ovoj stvari. Da li se radi 
o pristrasnom licu, čitaoci će sami proceniti - navodi Vlahović.
Kada se radi o nastavku suđenja u Vranju, on konstatuje da je predsednik suda 
za novog sudiju imenovao sudiju koji je dotad uglavnom sudio u parnicama. 
Vlahović ističe da su zastupnici oštećenih "bili puni hvale o sudećem sudiji" 
nakon što je predmet prebačen u Niš.
- I zaista je neprimerno da, nakon presude, te kolege govore o nekakvom 
licemerju koje se javlja kod sudećeg sudije, zaboravljajući šta su pre toga 
govorili. Valja dodati i da, ukoliko je javni tužilac pogrešio i odustao od 
nečega, zakon daje mogućnost punomoćnicima oštećenih i oštećenima da preuzmu 
gonjenje. Zaštio nisu preuzeli gonjenje ako nije zastarelo i ako smatraju da 
ima dela - navodi Vlahović.
Sumirajući te postupke, jedan od zastupnika vladike Pahomija konstatuje da se 
"radi o hajci i pokušaju da se pre suđenja donese odluka, da se vrši neprimeran 
pritisak na sud, da se sud kleveta na nedostojan način što posebno nemaju pravo 
da čine oni koji imaju status punomoćnika oštećenih u ovom predmetu". 
- Voleo bih da i čitaoci budu obevešteni o ovome, pa da tek onda donose 
vrednosne sudove da li je počinjeno nešto nedopušteno ili ne, jer zaista ne 
postoji nijedan dokaz osim tvrdnji navodno oštećenih, a te tvrdnje su iz 
pretresa u pretres menjane kroz njihove iskaze - kaže advokat Vlahović.
On ističe da su "oštećeni iskonstruisali događaj iz 1995. za koji je utvrđeno 
da optuženi tamo nije bio niti je mogao biti jer javne isprave govore da je bio 
400 kilometara dalje". 
- Bili smo zaprepašćeni. Došle su majka, baba i maloletnik i rekli da je pre 
pola sata vladika bio s jednim od njih, a navodno je bila prisutna i majka. Oni 
su na potpuno različite načine opisali, na primer, kako je vladika odeven. I 
sada na tom iskazu treba da se zasnuje osluđujuća presuda. A imate dokaze koji 
govore da je vladika bio nepunih 400 kilometara daleko -  navodi Vlahović.
Brojne su primedbe koje stavlja na račun pisanja medija o ovom slučaju. 
- Kakav je pritisak vršen na sud najbolji je dokaz to što je pisano da je 
preosvešteni vladika Pahomije već navodno odgovarao kod crkvenog suda i pred 
redovnim sudom za istovrsna dela. Odbrana je priložila dokaze da je to 
neistina. Tvrdim da nema nijednog sudije koji sudi po slovu zakona i objektivno 
koji bi mogao da nađe razloge ne samo da oglasi vladiku krivim i kazni za dela 
koja mu se stavljaju na teret, nego da oglasi vladiku krivim za bilo koje delo 
iz navodnog događaja koje je predmet optuženja. Očigledno je da je sve ovo bilo 
izmišljeno i u funkciji rušenja dostojanstva i ugleda vladike i Pravoslavne 
crkve - veli Vlahović.
On zamera i mnogima koji su reagovali na presudu ističući da je sa suđenja bila 
isključena javnost. Takođe zapaža da je optužnica bila u medijima pre nego što 
je dostavljena advokatima.
Na pitanje da li će zbog tih zamerki koje je izneo nekoga tužiti, Vlahović 
odgovara da su mu "vezane ruke".
- Imajući u vidu ličnost vladike koji je čak oprostio osobi koja ga je vređala 
i psovala rekavši: "Neka ne zna šta radi", meni su vezane ruke. On je kazao da 
oprašta sve i da su deca samo igračke u rukama nesavesnih i nevaljalih ljudi. 
Njima se manipulisalo. Lično se nadam da će javni tužilac shvatiti da nema 
razloga da izjavljuje žalbu jer je presuda i pravična i zakonita i jedino 
moguća u ovoj stvari - kaže Darko Vlahović.