> Izvor: matf
> Datum: 
> Rubrika: info_hronika
> Naslov: Danijel Frid, pomoćnik državnog sekretara SAD u Beogradu
> Članak:


Beograd - Predsednik Vlade Srbije Vojislav Koštunica ukazao je pomoćniku 
državnog sekretara SAD za Evropu i Evroaziju Danijelu Fridu "na neophodnost 
poštovanja osnovnih načela međunarodnog prava, pre svega principa suvereniteta 
i teritorijalnog integriteta", saopšteno je iz Vlade posle jučerašnjeg 
sastanka. Koštunica je naglasio da je jedinstven stav svih institucija Srbije 
da je Kosovo oduvek bilo i da će biti sastavni deo Srbije i ukazao da je Srbija 
za pronalaženje kompromisnog rešenja i da je ponudila suštinsku autonomiju za 
Kosovo i Metohiju u okviru granica Srbije, što je u skladu s najvišim evropskim 
standardima. Koštunica je ponovio da su svi argumenti na strani Srbije i da 
Srbija neće prihvatiti nijedno lakomisleno rešenje koje bi stvorilo opasan 
presedan.
- Kompromisno rešenje o novom statusu Kosova ne bi bilo teško postići kada bi 
se albanska strana suočila sa stavom Kontakt grupe da se postojeće državne 
granice Srbije ne mogu menjati - rekao je juče ministar spoljnih poslova Srbije 
Vuk Drašković u razgovoru sa pomoćnikom državnog sekretara SAD Danijelom 
Fridom, navodi se u saopštenju Ministarstva spoljnih poslova.
Drašković je podsetio na Povelju UN i Završni akt iz Helsinkija i ponovo 
upozorio da je "poštovanje teritorijalnog integriteta Srbije uslov bez koga je 
nemoguć kompromis, jer u Srbiji niko nema mandat da na njenoj državnoj 
teritoriji prizna formiranje neke druge države".
Danijel Frid ponovio je američke stavove da Vašington želi Srbiju kao svog 
strateškog partnera i lidera ovog regiona Balkana, što zahteva "koreniti raskid 
sa Miloševićevim nasleđem i katastrofalnom antinacionalnom politikom koja je 
tada vođena".