> Izvor: matf
> Datum: 
> Rubrika: info_hronika
> Naslov: TRIBUNAL NAREDNE NEDELJE PREBUKIRAN
> Članak:


Hag (FoNet) - Osim suđenja Slobodanu Miloševiću, sledeće sedmice u Haškom 
tribunalu na rasporedu su još tri suđenja, a zakazane su i četiri statusne 
konferencije.
Danas će u Hagu biti nastavljena suđenja Vidoju Blagojeviću i Draganu Jokiću, 
optuženima za zločin u Srebrenici 1995, penzionisanom generalu Pavlu Strugaru, 
koga optužnica tereti za granatiranje Dubrovnika 6. decembra 1991,  Amiru 
Kuburi i Enveru Hadžihasanoviću, optuženima za zločine protiv bosanskih Hrvata 
i Srba 1993.
U utorak 20. januara biće održana statusna konferencija po optužnici protiv 
bivšeg načelnika državne bezbednosti Srbije Jovice Stanišića i bivšeg 
komandanta "crvenih beretki" Franka Simatovića, koje optužnica tereti za 
"učešće u zajedničkom zločinačkom poduhvatu čiji je cilj bio prisilno i trajno 
uklanjanje bosanskih Hrvata i Muslimana sa većih delova teritorije hrvatske i 
Bih, najkasnije od 1. avgusta 1991. do 31. decembra 1995".
Milan Milutinović, Nikola Šainović i Dragoljub Ojdanić pojaviće se pred 
Tribunalom na statusnoj konferenciji koja je zakazana za sredu 21. januar. Oni 
su optuženi da su "planirali, podsticali, naređivali, počinili ili na drugi 
način pomagali i podržavali kampanju terora i nasilja protiv albanskog civilnog 
stanovništva na Kosovu".
U četvrtak 22. januara biće održana statusna konferencija po optužnici protiv 
Milana Martića, bivšeg visokog rukovodioca SAO Krajina i Republike Srpske 
Krajine, optuženog za "učešće u udruženom zločinačkom poduhvatu čiji je cilj 
bio prisilno uklanjanje većeg dela hrvatskog, muslimanskog i drugog nesrpskog 
stanovništva približno s jedne trećine teritorije Hrvatske i velikog dela BiH, 
s ciljem da ta teritorija postane deo nove države pod srpskom dominacijom".
Četvrta statusna konferencija pred Haškim tribunalom ove sedmice je u slučaju 
bosanskog Hrvata Paška LJubičića, optuženog za krivična dela protiv Muslimana u 
BiH tokom 1993. LJubičić se dobrovoljno predao 2001. godine i dosad se dva puta 
izjasnio da se ne oseća krivim.