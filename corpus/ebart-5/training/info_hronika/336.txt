> Izvor: matf
> Datum: 
> Rubrika: info_hronika
> Naslov: ISTRAGA POVODOM SMRTI VOJNIKA U KRALjEVU 
> Članak:


Rezultati utvrđivanja okolnosti smrti vojnika biće saopšteni tek po završetku 
istražnog postupka 
  
NIŠ - U Okružnom sudu u Nišu započeta je istraga povodom smrti vojnika Dušana 
Petrović (21), iz Zaplanjske Toponice, opština Gadžin Han, koji je pronađen 
mrtav na stražarskom mestu u kasarni vojnog aerodroma u Lađevcima, pored 
Kraljeva. Istraga je tek započela, a sudija Zoran Saveljić zbog mogućih 
spekulacija i posle dogovora sa predstavnicima ostalih državnih organa koji su 
sa njim bili na uviđaju i koji utvrđuju okolnosti smrti ovog pripadnika VSCG, 
odlučio je da se javnosti potpuna informacija o događaju u Kraljevu saopšti tek 
po završetku svih istražnih radnji. Dotle se ništa neće objavljivati. Ipak, 
mnogo detalja, iako još nezvaničnih, ukazuje da je po svemu sudeći u pitanju 
samoubistvo.

Prema našim saznanjima istražni sudija i vojno-bezbednosni organi Vojske SCG i 
pripadnici MUP-a Srbije, koji su obavili uviđaj na mestu smrti vojnika 
Petrovića, pronašli su vojničku pušku, kojom je vojnik bio zadužen i iz koje je 
pucano. Naložena je obdukcija, koja je u toku, a kojom treba da se utvrdi vreme 
smrti ovog mladog vojnika. Ipak, iz krugova vojnih organa u Kraljevu saznaje se 
da je Dušan Petrović, koji se sa svojom jedinicom bio na straži, odmah posle 
razmenjenih čestitki u ponoć između stare i nove godine, otišao na stražarsko 
mesto i samo pola časa kasnije tragično nastradao. Istragu, rečeno nam je, vodi 
velika ekipa stručnjaka i eksperata iz civilnih i vojnih organa.

Dušan Petrović sahranjen je juče na mesnom groblju u Zaplanjskoj Toponici, kod 
Gadžinog Hana. Na večni počinak, uz vojne počasti, ispratili su ga meštani, 
rodbina i prijatelji. Njegovi roditelji Slađana i Ljubiša i stariji brat Dejan 
dozvolili su novinarima prisustvo sahrani, ali ne i snimanje kamerama i foto 
aparatima. Ova porodica živela je isključivo od poljoprivrede i niko nije bio 
zaposlen. 

U Zaplanjskoj Toponici saznali smo da je Dušan Petrović, koji je na odsluženju 
vojnog roka od septembra prošle godine, bio na trodnevnom odsustvu poslednjeg 
vikenda pre nove godine, od petka 24. do nedelje 26. decembra. Prema pričama 
bližih rođaka nije se žalio ni na šta, niti je ispoljavao bilo kakve simptome 
depresije. Ipak, nezvanično se saznaje da je pre samoubilačkog čina ostavio 
oproštajno pismo u kojem navodi da je razlog što se odlučio na očajnički korak 
neuzvraćena ljubav...