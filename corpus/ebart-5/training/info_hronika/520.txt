> Izvor: matf
> Datum: 
> Rubrika: info_hronika
> Naslov: SPREČENA RAZMENA BEBE ZA "ALFA ROMEO"
> Članak:


PODGORICA - Podgorička policija sprečila je u podgoričkom prigradskom naselju 
Vrela Ribnička nezakonito usvajanje i zamenu ženskog novorođenčeta za automobil 
"alfa romeo".
U akciji u kojoj je u sredu učestvovao tim za borbu protiv trgovine ljudima, 
uhapšeno je šest osoba, dok je beba od devet dana, u međuvremenu smeštena na 
Odeljenje neonatologije Dečje bolnice u Podgorici. Dnevnik "Vijesti" iz 
policijskih izvora prenosi da su uhapšeni roditelji Adnan (42) i Nalija (43) 
Salihi, bračni par Ćazim (57) i Ljubica (64) Adžović, koji su nameravali 
nelegalno da usvoje dete, kao i Branko (42) i Vjera (39) Adžović, osumnjičeni 
za pomaganje u ovom "poslu".
List navodi da je Adnan Salihi sa Ćazimom Adžovićem 6. marta dogovorio i predao 
mu tek rođeno dete u zamenu za "alfa romeo".
Iz policije je najavljeno da će protiv osumnjičenih lica biti podneta prijava 
zbog krivičnog dela "trgovine decom radi nezakonitog usvajanja", za koje je 
zaprećena kazna od tri do pet godina zatvora.
(Tanjug)