> Izvor: matf
> Datum: 
> Rubrika: info_hronika
> Naslov: Nezavisni sindikat policije ne odustaje od protesta
> Članak:


Beograd - Nezavisni sindikat policije (NSP) ipak će 8. februara održati ranije 
najavljenu protestnu šetnju, iako je taj sindikat "izuzetno zadovoljan" 
rezultatima subotnjeg razgovora sa ministrom unutrašnjih poslova Draganom 
Jočićem. 
Kako je juče na konferenciji za novinare objasnio predsednik NSP Milosav Vasić, 
policajci će u sredu izraziti nezadovoljstvo zbog socijalnog položaja 
zaposlenih u MUP, "mizernih" plata, ali i "nedovoljno energičnih akcija" 
povodom "sve učestalijih" pucanja na službenike MUP. On je kazao da će sa tog 
protesta biti upućeni zahtevi Ministarstvu finansija Srbije, jer su zahtevi 
upućeni Ministarstvu unutrašnjih poslova Srbije "ispunjeni ili se ispunjavaju". 
Učesnici protesta će nositi svoje svakodnevne uniforme i oružje, potvrdio je 
Vasić. 
- Policajac je policajac u svakom trenutku i na svakom mestu. On je po zakonu 
obavezan da interveniše, ukoliko je potrebno, za vreme nekog štrajka ili 
protesta. Reč je o ličnom naoružanju policajaca, dakle pištoljima koji će se 
nositi ispod ili na uniformi i ne vidim u tome ništa loše. Nadam se da će to 
biti veličanstvena šetnja koja će samo izraziti ogorčenje u policiji - objasnio 
je Vasić. 
Portparol NSP Milovan Brkić napominje da nošenje oružja, kao sastavnog dela 
policijske opreme, tokom ovog protesta "neće biti upereno protiv bezbednosti 
građana i imovine" i objašnjava da pripadnici policije protestuju sa uniformom 
i oružjem kao što građevinski radnici bagerima dolaze na svoje proteste. 
Predsednik NSP navodi da je prosečna plata policajca 20.000 dinara, a da će 
ministru finansija Mlađanu Dinkiću sa protestne šetnje biti upućen zahtev da u 
policijskim brigadama plate budu povećane za 120 odsto, a u beogradskoj, niškoj 
i novosadskoj policiji za 100 odsto. Vasić je najavio mogućnost da njegov 
sindikat 9.marta stupi u štrajk, ukoliko zahtevi u međuvremenu ne budu 
ispunjeni. 
Protestna kolona će u sredu u 10 sati krenuti od policijske brigade na Banovom 
brdu, proći će pored zgrada MUP i Vlade, a završiće na Trgu Republike.