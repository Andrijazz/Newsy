> Izvor: matf
> Datum: 
> Rubrika: info_hronika
> Naslov: Povodom pretnji Milanu Veruoviću, šefu obezbeđanja pokojnog premijera Đinđića 
> Članak:


Beograd - Nakon kontradiktornih izjava sudije Maje Kovačević -Tomić, inače  
portparola Posebnog odeljenja za organizovani kriminal, i direktora Uprave za 
izvršenje zatvorskih sankcija Miloša Jankovića o tome da li su se zatvorski 
čuvari na suđenju optuženima za ubistvo Zorana Đinđića obratili svedoku Milanu 
Veruoviću, potražili smo objašnjenje od njih samih.
Sudija Kovačević-Tomić rekla je juče za Danas da je ona prenela informaciju 
koju je dobila od dvojice zatvorskih čuvara i jednog pripadnika sudske straže. 
- Dvojica zatvorskih čuvara i sudski redar su došli u moju kancelariju. Oni su 
ostavili svoja imena. Ispričali su da se jedan zatvorski čuvar, koji je bio u 
boksu sa optuženima, obratio svom kolegi izvan boksa i da je zatim taj drugi 
zatvorski čuvar zatražio od sudskog redara da prenese poruku svedoku Veruoviću. 
Kako sam ranije prenela i zatvorski čuvari su rekli da su sami došli na ideju 
da se obrate svedoku. Obrazložili su da je njihova želja bila da izbegnu 
eventualni incident. Samo sam prenela informaciju, nisam vodila istragu i ne 
želim da polemišem - kaže sudija Kovačević-Tomić.
Janković je juče kazao za naš list da je kao direktor Uprave za zavodske 
sankcije naložio da se sprovede istraga i da se salušaju svi čuvari koji su 
bili tog dana u sudu, ali i da oni koji poseduju informacije o identitetu 
čuvara treba da ih dostave. 
- Preduzete su sve raspoložive mere da bi se utvrdilo da li su prekršene 
zakonske odredbe i pravila službe. Postoje indicije da su neki čuvari prekršili 
pravila i zato ću se obratiti sudu radi pribavljanja relevantnih podataka - 
rekao je Janković. 
Advokat Nenad Vukasović, branilac Zvezdana Jovanovića izjavio je za Danas da ne 
veruje da je njegov klijent uputio neke pretnje, obrazlažući da  nema razloga 
za to, ali da se sa njim nije video, te da će ga posetiti danas u Centralnom 
zatvoru, kada će razgovarati i o tom slučaju.
Milan Veruović i njegov advokat Božo Prelević izjavili su u nedelju u emisiji 
"Utisak nedelje" na B92 da je jedan čuvar preneo poruku drugooptuženog Zvezdana 
Jovanović da ga Veruović ne gleda mrko. Prekjuče je sudija Kovačević Tomić 
navela da su se zatvorski čuvari obratili Veruoviću, ali da mu nisu preneli 
poruku drugooptuženog Zvezdana Jovanovića, već da su njoj rekli da su samo 
želeli da spreče incident. Istog dana Janković je izdao saopštenje i naveo da 
se zatvorski čuvari ne pomeraju iz boksa sa zatvorenicima, pa tako nisu mogli 
da se obrate svedoku. Veruović je tada ponovio za Danas da je poruku shvatio 
kao pretnju i da ne razume kakav su to incident pokušali da spreče čuvari kada 
su on i optuženi Jovanović odvojeni neprobojnim staklom. 
Novinari koji prate suđenja u zgradi Specijalnog suda više puta su videli kako 
zatvorski čuvari ne stoje samo u boksu sa optuženima, a tako je bilo i kada je 
svedočio Veruović.