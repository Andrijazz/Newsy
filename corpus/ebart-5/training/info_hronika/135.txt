> Izvor: matf
> Datum: 
> Rubrika: info_hronika
> Naslov: Skupština Srbije počela raspravu o Vladi Srbije
> Članak:


Beograd - Poslanici Skupštine Srbije počeli su juče raspravu o inicijativi za 
izglasavanje nepoverenja Vladi odlukom da debata traje deset sati i da 
parlament zaseda i danas i u ponedeljak. Sednici je prisustvovao premijer Zoran 
Živković i većina članova njegovog kabineta. Živković je odbacio sve optužbe 
predlagača inicijative Srpske radikalne stranke, ocenivši da je najveći uspeh 
ove vlade to što je, kako je rekao, Srbija postala normalna država. 
Zamenik šefa Poslaničke grupe SRS Gordana Pop-Lazić je u obrazloženju 
inicijative koje je trajalo dva sata i 40 minuta optužila Vladu Srbije da vodi 
pogubnu ekonomsku i socijalnu politiku i da su njeni rezultati loši. Ona je 
optužila kabinet premijera Živkovića da je nastavio sa isporučivanjem Srba 
Haškom tribunalu samo da bi primala pomoć, i dodala da su radikali upozoravali 
da kraja spisku Tribunala nema. Poslanica SRS je takođe optužila pojedine 
ministre u Vladi Srbije da su umišljeni eksperti, a Vladu nazvala "grobarom 
srpske privrede i privatizacije" jer je više od 900.000 nezaposlenih, a 21.000 
preduzeća pred stečajem. 
Premijer Srbije Zoran Živković odgovorio je na ove primedbe isticanjem da je 
Srbija za vreme ove vlade postala normalna država, što, kako je rekao, ne znači 
da je ona savršena, već da se kao i sve druge zemlje snalazi u 21. veku. To je 
jako teško prihvatiti onima koji nisu navikli na normalan život, ocenio je 
Živković.  Prema njegovim rečima, nije normalno je da političke stranke guraju 
sindikate da ističu političke zahteve umesto da one to same rade. Na optužbe 
opozicije da policija sprečava proces sindikata premijer je odgovorio da je 
normalno da "ima malo policije oko ove i nekih drugih zgrada" kao i da je 
nažalost normalno da je skoro milion ljudi na birou, jer je slična situacija i 
u drugim zemljama. "Postoje dve vrste reformi, citiraću pokojnog premijera 
Đinđića  - neuspešne i nepopularne. Mi smo se opredelili za nepopularne ali 
uspešne i to će biti nastavljeno", poručio je Živković. Prema njegovom 
mišljenju koje je izneo u obraćanju poslanicima republičkog parlamenta, 
normalne su i afere koje prate rad Vlade Srbije, ali one moraju da budu 
dokazane u nadležnim institucijama. Živković je dodao da će svako ko je 
učestvovao u nedozvoljenim radnjama biti kažnjen bez obzira na to što ne 
postoji zakon o sukobu interesa. 
- Preživeće Srbija i bez ove vlade - naglasio je Živković, navodeći da, 
međutim, niko neće moći da vrati točak istorije unazad. U odgovoru na optužbe 
opozicije, predsednik Vlade Srbije je ocenio da je ostvaren stabilan ekonomski 
rast, da je inflacija smanjena 20 puta, a bruto društveni dohodak uvećan za 
četiri puta, da je plata skoro 200 evra. Odgovarajući na optužbe da je Vlada 
Srbije grobar srpske privrede, Živković je rekao da je "to možda tačno, ali vi 
ste ubice srpske privrede", posebno kroz inflaciju 1993.
Govoreći o saradnji sa Haškim tribunalom, Živković je ocenio da je i predlagač 
inicijative o izglasavanju nepoverenja Vladi Srpska radikalna stranka pokazala 
da priznaje taj sud jer se lider te stranke Vojislav Šešelj dobrovoljno predao 
Tribunalu. On je optužio radikale da su zajedno sa svojim koalicionim 
partnerima dok su bili na vlasti doprineli stvaranju tog suda čiji, kako je 
rekao, početak nije u Savetu bezbednosti Ujedinjenih nacija, već "u ludačkim 
odlukama na Dedinju". Premijer je ponovio da je ratnih  zločina bilo i u 
Hrvatskoj, Bosni i Hercegovini i na Kosovu, i da su njih činili i Srbi i 
Albanci i Hrvati i Bošnjaci, ali da su to pojedinačni zločini i da svi koji su 
ih činili moraju da odgovaraju.