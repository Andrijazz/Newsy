> Izvor: matf
> Datum: 
> Rubrika: info_hronika
> Naslov: BEOGRAD - Selim Bajram (25) iz Borče, poginuo je juče oko 10.15 časova u teškoj 
> Članak:

saobraćajnoj nesreći na Zrenjaninskom putu kod Sportskog centra "Kovilovo". U 
nesreći je teško povređen njegov drug Tomislav Antić (23) iz Borče, koji je 
prevezen u Urgentni centar.

Mladići su u "fići" krenuli iz Beograda u Borču, gde obojica stanuju. U blizini 
SC "Kovilovo", Antić je izgubio kontrolu nad vozilom, koje je, kako saznajemo, 
najverovatnije bilo tehnički neispravno. 
- Pokušao sam da zaustavim vozilo. Ali kočnice nisu hvatale, pa smo udarili u 
zaštitnu ogradu pored puta - rekao je Antić posle nesreće.
Vozilo se, međutim, pri udaru u zaštitnu ogradu nije zaustavilo, već je počelo 
da se ubrzano kreće. U jednom trenutku "fića" se čak odlepio od asfalta i 
izgledalo je kao da leti. Zatim je udario u "audi" koji se kretao ispred.
Kada se odbio od "audija", "fića" je prešao u suprotnu traku i direktno se 
sudario sa autobusom GSP na liniji 101 (BG 565-562) koji je išao ka Beogradu. U 
tom trenutku "fića" se raspao na dva dela, a iz vozila su ispala tela dvojice 
mladića. Neko od putnika iz autobusa ili "audija" odmah je pozvao policiju i 
Hitnu pomoć, koja je povređenog Antića prevezla u Urgentni centar. 
U autobusu u koji je udario "fića" nalazilo se dvadesetak putnika od kojih niko 
nije povređen. Takođe, nije povređen nijedan putnik "audija". 
Pojedini putnici iz autobusa naveli su da je to bio "najšokantniji prizor koji 
su videli, i da je samo nekim čudom vozač ostao živ". 
Bajram je, inače, stradao blizu svoje kuće, jer je živeo na Zrenjaninskom putu 
139 b, a povređeni Antić je, saznajemo, prekjuče proslavio 23. rođendan.