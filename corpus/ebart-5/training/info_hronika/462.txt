> Izvor: matf
> Datum: 
> Rubrika: info_hronika
> Naslov: Hrišćanska adventistička crkva u Srbiji meta ozbiljnih napada
> Članak:


povodi

Beograd - Huliganski napad na zgradu Hrišćanske adventiskičke crkve u Beogradu, 
koji se dogodio u noći između 31. oktobra i 1. novembra kada su zasad nepoznati 
počinioci kamenim kockama razbili tablu sa natpisom i staklo na vratima crkve, 
predstavlja već sedmi ozbiljan napad na objekte Adventističke crkve u Srbiji, u 
poslednja četiri meseca. 
Predsednik Glavnog odbora jugoistočne evropske unije Hrišćanske adventističke 
crkve Miodrag Živanović istakao je juče za naš list da su u poslednje vreme 
ispadi i nasrtaji na vernike i objekte te crkve u Srbiji "nešto učestaliji" i 
da se zbog toga svi njeni pripadnici osećaju veoma nesigurno. Živanović kaže da 
su prethodnih godina čelnici te crkve smatrali da iza napada stoje "mali 
lokalni mangupi", ali da su sada sigurni da su to ozbiljni napadi sa jasnom 
namerom.
- Najviše takvih huliganskih napada od jula ove godine dogodilo se u Beogradu, 
Novom Sadu, Bačkoj Palanci i u mestu Sivac kod Sombora. Vernici iz tih sredina 
nam se žale veoma često na verbalne uvrede i grafite koji s vremena na vreme 
osvanu na spoljnim zidovima crkava. U julu su i dalje nepoznati počinioci 
pokušali da zapale vrata na Adventističkoj crkvi u Rakovici, a nedugo zatim su, 
kao i pre neku noć u Beogradu, razbijena stakla na objektima u Novom Sadu i 
Bačkoj Palanci - objašnjava Živanović. 
Napad na objekat Hrišćanske adventističke crkve u Beogradu oštro je osudilo i 
Ministarstvo za ljudska i manjinska prava SCG. Slobodan Karanović, viši 
savetnik u tom Ministarstvu, kazao je juče za Danas da "taj napad nije samo 
napad na Adventističku crkvu, već i na sve naše napore da se što pre 
priključimo porodici evropskih naroda i da na civilizacijski način uredimo sve 
segmente društva, pa i verska pitanja". 
- Hrišćanska adventistička crkva je uredno registrovana verska zajednica koja 
na ovim prostorima postoji gotovo čitav vek. Očekujemo da će nadležni državni 
organi u što kraćem roku otkriti počinioce tog gnusnog čina, kao i njihove 
eventualne inspiratore - rekao nam je Karanović. 
Na teritoriji Srbije trenutno postoji oko 200 verskih objekata Hrišćanske 
adventističke crkve, što je po nekim trvdnjama svrstava odmah iza Srpske 
pravoslavne crkve, a daleko ispred Rimokatoličke crkve, islamske i jevrejske 
verske zajednice.