> Izvor: matf
> Datum: 
> Rubrika: info_hronika
> Naslov: ČAČAK - Tri osobe su poginule, a troje je teško povređeno u saobraćajnoj 
> Članak:

nesreći koja se dogodila sinoć oko 18 časova na delu Ibarske magistrale između 
Gornjeg Milanovca i Čačka u selu Zagrađe, u podnožju Rudnika, kada su se 
sudarili kamion užičke registracije i autobus koji je prevozio fudbalere kluba 
"Mladost" iz Lučana.
U sudaru su poginuli fudbaler Nenad Basarić, vozač autobusa Đorđe Tomanović i 
vođa puta Slavomir Miletić. Tomanović i Miletić preminuli su na mestu nesreće, 
a Basarić je preminuo po prijemu u bolnicu. 
Fudbaleri Dejan Stojaković i Dejan Timotijević i lekar ekipe Milenko Bošković u 
teškom stanju prebačeni su u bolnicu u Gornji Milanovac. Lakše povrede zadobili 
su trener "Mladosti" Zoran Maričić i fudbaleri Bojan Četrović, Milovan 
Mijatović, Slaviša Jeremić i Milan Perić. Oni su nakon pregleda i saniranja 
povreda pušteni kući.
Do nesreće je došlo kada je kamion sa prikolicom, preduzeća "Jedinstvo" iz 
Užica kojim je upravljao Dragan Vukadinović, preticao drugi kamion na punoj 
liniji i tom prilikom zadnjim delom prikolice presekao prednji deo autobusa u 
kojem se nalazila ekipa fudbalskog kluba "Mladost" iz Lučana.
Inače, fudbaleri "Mladosti" krenuli su na utakmicu koju je trebalo da odigraju 
sa ekipom "Bežanije", a koja je bila zakazana za danas.
Saobraćaj na Ibarskoj magistrali bio je u prekidu više od četiri sata, a sva 
vozila usmeravana su ja Topoli.