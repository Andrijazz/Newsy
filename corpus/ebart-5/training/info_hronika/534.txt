> Izvor: matf
> Datum: 
> Rubrika: info_hronika
> Naslov: Renoviranje opštinske zgrade
> Članak:


Kraljevo - Planirani radovi na dogradnji kancelarijskog prostora u zgradi 
Opštine započeli su ovih dana. Tender za adaptaciju prizemlja zgrade, tzv. 
antrea u prizemlju, raspisan je novembra prošle i završen početkom februara ove 
godine. 
Glavni izvođač je građevinska firma Deming iz Kraljeva, a vrednost radova je 
oko 14 miliona dinara. Kraljevačka lokalna samouprava je za ovu namenu iz 
budžeta izdvojila 46 odsto, švajcarska humanitarna organizacija MSP ("Program 
podrške opštinama") isto toliko, a Geodetska uprava osam odsto. 
Na ovaj način Opštinska uprava dobiće oko 600 kvadratnih metara novog radnog 
prostora. Po rečima dr Miloša Babića, predsednika Opštine Kraljevo, po 
zvaršetku radova bitno će se popraviti uslovi rada pojedinih opštinskih službi, 
ali i uslovi za građane koji se pred upravom pojavljuju kao stranke. 
- Kad radovi budu završeni, neke opštinske službe sa trećeg sprata zgrade 
opštine izmestićemo u novi poslovni prostor u prizemlju radi lakše komunikacije 
sa građanima. Takođe ćemo u zgradu opštine vratiti pojedine službe koje se sada 
nalaze u iznajmljenim prostorima u gradu. Tako ćemo smanjiti troškove zakupa, 
odnosno visoke kirije koje sada plaćamo i uštedeti sredstva lokalne samouprave 
- kaže dr Babić. 
Završetak radova na proširenju kancelarijskog prostora i adaptaciji zgrade 
opštine Kraljevo planiran je za sredinu jula ove godine.