> Izvor: matf
> Datum: 
> Rubrika: info_hronika
> Naslov: Porodica naprasno umrlog vojnika Bojana Stanojevića (21), iz Vukone kod Uba, 
> Članak:

još čeka obdukcioni nalaz

Rečeno nam je da će nalaz obdukcije, biti poznat za sedam dana, ali ni do danas 
nismo dobili nikakvo obaveštenje - kaže majka pokojnog vojnika

UB - Krsnu slavu, Đurđic, na današnji dan, prvi put obeležavamo bez radosti, s 
neizmernim bolom i tugom. Umesto da moj sin dođe iz vojske na slavski ručak, 
pre nekoliko dana davali smo mu pomen. Ni sanjali nismo da će iz vojske kući da 
se vrati poslednji put, u mrtvačkom sanduku.
Ovo, kroz suze, govori Saveta Stanojević (47), majka vojnika Bojana Stanojevića 
(21) iz Vukone kod Uba, koji je pretprošle srede na prečac umro u kasarni u 
Nišu. Mladić je sa ostalim vojnicima te večeri bio u prostoriji za kuvanje kafe 
u niškoj kasarni, kad mu je iznenada pozlilo. Odmah je prebačen u bolnicu, ali 
je uprkos preduzetim merama reanimacije iste večeri preminuo. Sahranjen je 
pretprošle nedelje, uz sve vojne počasti, na seoskom groblju u Vukoni.
- Obdukcija je obavljena na VMA, sutradan posle Bojanove smrti. Bilo je rečeno 
da će nalaz obdukcije, odnosno razlog smrti mojeg sina biti poznat za sedam 
dana. Međutim, do danas nismo dobili nikakvo objašnjenje kako je i zašto moj 
sin naprasno umro - kaže, kroz suze, Saveta Stanojević. - I dalje sumnjam da je 
Bojana neko otrovao, možda hranom. Baš tog dana, kada je on umro, mnogo vojnika 
u kasarni u Nišu dospelo je u bolnicu, zbog trovanja hranom. Na sve sumnjam, 
jer je moj sin bio potpuno zdrav, prošao je sve preglede na regrutaciji. Da je 
bolovao od nečega, ne bi ga primili u vojsku!
- Bio je zdrav kao dren, ni zub ga nikada nije zaboleo. Vodio je zdrav život, 
nije ni pio, ni pušio, bavio se sportom, igrao je fudbal u seoskom klubu - 
priča njegova majka. - U vojsku je otišao početkom septembra. Zar je moguće da 
prođe na regrutaciji, a onda posle dva meseca provedena u vojsci u kasarni 
umre. Nastojaćemo, svakako, da saznamo pravu istinu i razloge zbog čega je 
Bojan izgubio život. Još nekoliko dana čekaćemo obdukcioni nalaz, a ako ne 
stigne sve ćemo učiniti da Bojanova iznenadna smrt ne ostane obavijena velom 
tajne.