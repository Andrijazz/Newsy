> Izvor: matf
> Datum: 
> Rubrika: info_hronika
> Naslov: Beograd - SCG je čvrsto opredeljena za put evroatlantskih integracija, izjavio 
> Članak:

je predsednik Skupštine državne zajednice Zoran Šami i izrazio nadu da će za 
koju godinu naša zemlja postati članica Evropske unije. Na otvaranju seminara o 
izgradnji građanske i demokratske svesti, u organizaciji Evropskog parlamenta i 
Pakta za stabilnost jugoistočne Evrope, Šami je ukazao da su pred Srbijom i 
Crnom Gorom "teški zadaci".
- Osim uobičajenih teškoća sa kojima se suočavaju zemlje kandidati za EU, imamo 
i naše, specifične teškoće, nasleđene iz poslednje decenije 20. veka. Neke 
probleme smo rešili, a neke tek treba da počnemo da rešavamo - naveo je Šami, 
preciziravši da "pre svega" misli na problem Kosova. Član Evropskog parlamenta 
Doris Pak je poručila da SCG "što pre treba da bude u EU". 
- Međutim, na tome morati sami da radite. Mi smo tu da vam pomognemo - 
naglasila je Pak. Prema njenim rečima, edukacija građanstva u demokratskom i 
građanaskom duhu je "dobar način" da zemlje Evrope i sveta izbegnu "ono što se 
trenutno dešava u Francuskoj". 
Predsedavajući Prvog radnog stola Pakta za stabilnost Goran Svilanović je rekao 
da je osnovni cilj koncepta za demokratsko obrazovanje građana promocija 
kulture demokratije i poštovanja ljudskih prava. 
- Koncept traga za mogućnostima pojačane socijalne brige i uključenosti, 
međusobnog razumevanja i solidarnosti, na kome mogu raditi svi bez obzira na 
dob, koji se usvaja celog života - istakao je Svilanović.