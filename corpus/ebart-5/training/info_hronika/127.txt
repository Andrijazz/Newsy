> Izvor: matf
> Datum: 
> Rubrika: info_hronika
> Naslov: Zaposleni na univerzitetima u Srbiji i dalje u štrajku
> Članak:


Beograd - Pregovori sindikata zaposlenih na univerzitetima i višim školama sa 
ministrom prosvete Gašom Kneževićem trebalo bi da budu nastavljeni danas, a do 
konačnog dogovora fakulteti će i dalje biti u štrajku saznaje Danas od 
portparola sindikata Univerziteta u Novom Sadu Đurđice Crvenko. Prema njenim 
rečima, sindikat zahteva povećanje oktobarske i novembarske cene rada za po tri 
procenta, kao i definisanje osnovice za obračun plata za 2004. godinu. Ona je 
rekla da sindikat traži da se cena rada zaposlenih u viskom školstvu približi 
ceni rada u osnovnim i srednjim školama, ako već ne može da bude izjednačena. 
Crvenko je dodala da su štrajk podržali i zaposleni na Pravnom fakultetu 
Novosadskog univerziteta, tako da se minimum procesa rada poštuje na svim 
visokoškolskim ustanovama ovog univerziteta, osim na Ekonomskom fakultetu. 
Saznajemo da bi razgovori sa ministarstvom trebalo da budu nastavljeni danas 
ili sutra i da je "sve privedeno kraju", odnosno da je ostalo samo da se 
preciziraju detalji protokola, koji je prošle nedelje potpisan sa Ministarstvom 
prosvete.