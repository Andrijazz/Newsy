> Izvor: matf
> Datum: 
> Rubrika: info_hronika
> Naslov: Mićunović i Čović razgovarali sa kosovskim Srbima
> Članak:


Beograd - Parlamentarna delegacija SCG preuzela je veliku obavezu da u Savetu 
Evrope pitanje poštovanja ljudskih prava na Kosovu  drži stalno otvorenim, sa 
ambicijom da se uskoro donese rezolucija o zaštiti ljudskih i manjinskih prava 
na Kosovu i Metohiji koja će biti obavezujuća za sve države - izjavio je juče 
Dragoljub Mićunović, predsednik Skupštine Srbije i Crne Gore i šef 
parlamantarne delegacije ove države u Parlamentarnoj skupštini SE, posle 
sastanka sa poslanicima Koalicije "Povratak" u privremenoj Skupštini Kosova i 
drugim političkim predstavnicima kosovskih Srba.
Mićunović je jučerašnji radni dogovor, održan u Skupštini SCG, kome su 
prisustvovali i Nebojša Čović, potpredsednik Vlade Srbije i predsednik 
Koordinacionog centra SCG i Srbije za Kosovo i Metohiju, i Zoran Lutovac, 
politički savetnik, ocenio kao put da se "zajedničkim snagama, uz pun konsenzus 
deluje u odbrani ljudskih prava i prava našeg naroda na Kosovu i Metohiji". 
"Slede nam mnogi teški pregovori na kojima će biti veoma važno da budemo 
složni, kako bi na najbolji način da odbranili interese srpskog naroda", 
naglasio je Mićunović, na čiju je inicijativu sazvan sastanak sa političkim 
predstavnicima kosovskih Srba.
Nebojša Čović je kao najvažnije probleme koje treba staviti na dnevni red i 
rešavati u Skupštini SE naveo kršenje ljudskih prva , decentralizaciju vlasti 
na Kosovu i Metohiji, kao i " razjašnjavanje priče o paralelnih institucijama". 
- Paralelnih institucija na Kosovu i Metohiji nema. Ima onih institucija koje 
moraju i treba da postoje kako bi se održala i opstala srpska nacionalna 
zajednica na tom prostoru. Pokušaji da se zamene teze vode tome da i ono malo 
Srba i nealbanaca bude istisnuto sa Kosova i Metohije. Jedan od tih pokušaja 
vezan je za pravljenje balansa sa onim što je nedopustivo, poput monoetničke, 
albanske delegacije Prištine na razgovorima u Beču - naglasio je Čović.