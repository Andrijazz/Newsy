> Izvor: matf
> Datum: 
> Rubrika: info_hronika
> Naslov: PODGORICA - Sud državne zajednice Srbije i Crne Gore usvojio je juče poslovnik 
> Članak:

o radu, prihvatio budžet za 2005. godinu i odlučio da ustupi drugim sudovima 
veći broj predmeta koji su u njihovoj nadležnosti, prenosi Beta.
Predsednik suda Slobodan Perović kazao je na sednici da sud još nije usvojio 
nijednu odluku iz objektivnih razloga, jer donedavno nije imao tehničke uslove 
za rad. On je naveo da se prve odluke mogu očekivati u "najskorije vreme".
Budžet suda državne zajednice 2005. godine biće oko 735.000 evra, od čega je 
budžetom Srbije predviđeno oko 500.000 evra, a nacrtom crnogorskog budžeta oko 
235.000 evra.
Sudija Katarina Manojlović-Andrić kazala je novinarima da je sud tražio 
dvostruko više novca i izrazila nadu da će predviđena sredstva ipak biti 
dovoljna za funkcionisanje suda.
Sud državne zajednice Srbije i Crne Gore juče je odlučio da od 2.999 predmeta, 
koliko je nasleđeno od saveznih sudskih institucija - Saveznog suda bivše SRJ i 
Saveznog ustavnog suda SRJ - zadrži 421 predmet.
Po hitnom postupku Vrhovnom vojnom sudu biće ustupljeno 628 predmeta, koji će 
nakon 31. decembra, kada vojni sudovi prelaze u nadležnost država članica, biti 
preneti na nadležne institucije Srbije, odnosno Crne Gore.
Ustavnom sudu Srbije će biti ustupljeno 139 predmeta, Ustavnom sudu Crne Gore 
devet, Vrhovnom vojnom sudu Srbije 1.587 predmeta ,Vrhovnom sudu Crne Gore 40 
predmeta. Ostalim redovnim sudovima biće ustupljeno 29 predmeta, a o ostalima 
će se naknadno odlučiti u čijoj su nadležnosti.
Prema Ustavnoj povelji, sedište Suda je u glavnom gradu Crne Gore.
Sekretar Suda SCG Krcun Dragović izjavio je, međutim, da će sedište Suda SCG i 
dalje biti u Beogradu, sve dok se ne steknu uslovi za njegov rad u Podgorici.