> Izvor: matf
> Datum: 
> Rubrika: info_hronika
> Naslov: Dragan Đilas, šef Narodne kancelarije predsednika Srbije
> Članak:


Beograd - Funkcioner Demokratske stranke Dragan Đilas izjavio je u intervjuu 
Tanjugu da očekuje da će biti prevremenih izbora i da će DS "voditi buduću 
vladu".
- Ne volim da licitiram, do regularnih izbora ima dve i po godine. Da li će 
izbori biti za tri meseca, šest ili devet, ne zavisi od mene, već od građana 
Srbije i toga kada će oni svojim stavom da pritisnu vladu zajedno sa 
opozicionim strankama da raspišu izbore - rekao je Đilas nacionalnoj novinskoj 
agenciji.
- Ova vlada, uz veliki broj ministara koji ne zaslužuju da budu na tim mestima, 
ima i tu nesreću što je napravljena na jedan feudalni način i što predsednik 
vlade ne može da upravlja celom vladom onako kako bi to trebalo, jer tu svako 
ima svoju nahiju -kazao je on.
Zbog ta dva razloga, kako je naveo, Vlada ima slabije rezultate, nego što bi 
neka druga imala. 
- Ona zavisi i od toga da Slobodan Milošević  u Hagu mora da vidi Mirjanu 
Marković i sina Marka, pa se protiv njih povlače optužnice. Znači, zavisi od 
podrške Socijalističke partije Srbije. SPS se deli, kao što se i Srpski pokret 
obnove deli na dva dela i to sve utice na stabilnost ove vlade - kazao je Đilas.
On je istako da je "srećan" što DS nije opozicija kakva je Srpska radikalna 
stranka da kritikuje sve što ova vlada radi, jer DS glasa za one vladine zakone 
koje smatra dobrim.
 - Bitno je kada se glasa da se zna za šta se glasa, a ne ko predlaže. Stalno 
smo u situaciji da se ne slažemo sa mnogim stvarima koje Vlada radi. Ne, zato 
što Vlada ne ispunjava neke stvari koje bi Međunarodni monetarni fond želeo, 
nego zato što je neko u ime ove vlade prihvatio da će to da uradi - kazao je 
Đilas.
On je podsetio na obavezu države prema MMF da će napraviti reviziju penzionog i 
sistema NIS.
- Jesam za privatizaciju, ali ako možemo na neku količinu novca da uložimo još 
deo novca i da povećamo vrednost u privatizaciji, onda je politički neodgovorno 
da neko hoće drugačije - rekao je Đilas.
Vlada će, kazao je, biti ta, i premijer će biti taj, koji će da prihvati 
odgovornost na sebe što će penzije u Srbiji biti smanjene u sledećih godinu 
dana. 
- Ne možemo da idemo ispod granice životnog minimuma naših ljudi, posebno 
najstarijih, potpuno poštujući sve što moramo da uradimo - kazao je Đilas.
Treba štedeti na rashodima države, smanjiti nekontrolisano trošenje para, 
smanjiti korupciju, povećati zaposlenost, a ne štedeti na onima koji zbog 
godina najmanje mogu da se bune.
Clan IO GO DS je naglasio da Vladi "sledi" provera u parlamentu - da li će 
imati podršku većine prilikom usvajanja zakona o penzijskom i invalidskom 
osiguranju i o NIS.
- Postoji i druga mogućnost da padne vlada - da ljudi koji su u njoj kažu da 
neće da prihvate da se penzionerima smanje penzije i da podnesu ostavke - kazao 
je Đilas.
On je dodao da DS podržava neke stvari koje je vlada uradila, ali i da smatra 
da je pitanje saradnje sa Hagom moglo da bude ranije rešeno.
- Srbiji je potrebna vlada, koja će trajati četiri godine, kako bi uspela da 
napravi stabilnu državu - rekao je Đilas i dodao da bi mnogo lakše radila vlada 
koja bi bila formirana od stranaka demokratskog bloka i "koja ne bi morala da 
misli o Slobi i Miri".
Đilas je naglasio da bi vlada trebalo da bude tim "u kome igra 11 ljudi i u 
kome nije bitno ko igra za Zvezdu, a ko za Partizan, kada se obuče dres 
reprezentacije".
- Voleo bih da posle sledećih izbora, kada oni dođu, DS sama formira vladu, ali 
realnost je drugačija i bilo bi dobro da to bude vlada demokratskog bloka - 
naglasio je on.
Đilas je istakao da se DS razlikuje od ostalih političkih partija po tome što 
ne daje, i neće davati lažna obećanja.
- DS sada ima najviše glasova u svojoj istoriji, više od 30 odsto podrške. 
Očekujem da na izborima dobijemo, objektivno, trećinu biračkog tela - rekao je 
Đilas.
Komentarišući kako on danas vidi DS, Đilas je ocenio da ta stranka ima 
predsednika koji je spreman da pruži ruku i da sarađuje.
- Mi hoćemo da gradimo, nećemo da rušimo, to je danas politika DS - istakao je 
Đilas.
On je kazao da je siguran da će DS, kada dođe na vlast moći da uradi neke 
konkretne stvari, kao što je rešavanje situacije u pravosuđu.
- Konkretno, možemo da smanjimo poreze na plate i doprinose, da napravimo plan 
kako ćemo da povećamo investicije u najugroženija područja. Potrebno je da 
zemlja izgleda stabilno da bi ušao strani kapital iz okolnih zemlja koje će ući 
u Evropsku uniju - kazao je Đilas.
Kada DS dođe na vlast neće govoriti o onome što je bilo u prošlosti, nego će 
gledati u budućnost, poručio je Đilas.