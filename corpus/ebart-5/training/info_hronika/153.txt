> Izvor: matf
> Datum: 
> Rubrika: info_hronika
> Naslov: GENERAL MILAN OBRADOVIĆ, NAČELNIK SUP BEOGRAD, O ODNOSU MEDIJA PREMA POLICIJI
> Članak:


BEOGRAD - Beograska policija nikada nije montirala ni jedan slučaj, pa ni one 
koji se sada nalaze pred Specijalnim sudom za organizovani kriminal.
General Milan Obradović, načelnik SUP Beograd, na jučerašnjoj konferenciji za 
novinare rekao je da pojedini mediji, bez ikakvih dokaza, objavljuju navode u 
kojima se policija optužuje da je montirala ne samo proces takozvanoj "Makinoj 
grupi" za ubistvo generala Boška Buhe, već i slučaj dr Milana Zarubice oko 
proizvodnje sintetičke droge.
- Svedoci smo da se svakodnevno dovode u pitanje i rezultati do kojih je došao 
MUP u slučaju otkrivanja ubistva premijera Zorana Đinđića, a sve pred početak i 
ovog suđenja - naglasio je Obradović. - SUP Beograd, MUP Srbije i BIA su na 
ovom slučaju radili i uz pomoć najvećih svetskih eksperata. Naš rad i od strane 
tih službi je visoko cenjen. Mi smo radili striktno po zakonu, dokazi su 
predati tužilaštvu i sudu, a sada je na sudu da proces vodi i na kraju da svoj 
sud.
General Obradović je istakao i da razume advokate kojima je posao da na sve 
načine brane svoje klijente, ali, kaže, "ne razumem one medije koji ne shvataju 
elementarnu činjenicu da su advokati optuženih - stranka u sporu". Tužilaštvo 
je, precizirao je prvi policajac Beograda, druga stranka u sporu, a "policija 
ne samo da nije stranka u sporu, već po zakonu, kad počne proces, nema ni pravo 
na komentar".
- To su mnogi shvatili kao priliku da napadaju policiju u situaciji kada nema 
pravo da se brani - naglasio je načelnik SUP Beograd.