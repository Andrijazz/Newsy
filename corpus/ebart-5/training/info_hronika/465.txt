> Izvor: matf
> Datum: 
> Rubrika: info_hronika
> Naslov: NASTAVLjENO SUĐENjE ZA ATENTAT NA PREDSEDNIKA VLADE SRBIJE ZORANA ĐINĐIĆA
> Članak:


Policija posle atentata pretresla desetak stanova u kojima je tražila 
osumnjičene za ubistvo premijera, ali nije identifikovala nijedan pronađen 
otisak prsta, niti je pretres obavila u prisustvu dva svedoka

POSLE ubistva Zorana Đinđića 12. marta 2003, policija je u narednih nekoliko 
dana pretresla desetak zakupljenih stanova u kojima se, kako je sumnjala, krila 
grupa atentatora. Na policijske zapisnike i fotografije napravljene tom 
prilikom, a koji su prikazani juče u sudnici kao tužiočevi dokazi, odbrana je 
zatražila da svi budu izuzeti iz spisa "jer su nezakonito napravljeni".
Reč je o stanovima zakupljenim u Beogradu na imena iz ukradenih ličnih karata. 
To su stanovi u Bulevaru Arsenija Čarnojevića, Triše Kaclerovića, Bulevaru 
Lenjina, Omladinskih brigada, Luja Adamiča, Nikolaja Gogolja, Milentija 
Popovića...
NEPROVERENI TRAGOVI
BRANIOCI Milorada Ulemeka Legije i Zvezdana Jovanovića tražili su da svi ovi 
dokazi budu uklonjeni iz sudskih spisa "jer ni u jednom slučaju nije postojao 
nalog istražnog sudije da policija izvrši pretres, niti je policija uviđaj 
vršila u prisustvu dva svedoka, što se nalaže Zakonikom o krivičnom postupku".
Ni u jednom zapisniku o uviđaju policija, nije navela ko se od osumnjičenih 
pripadnika zemunskog klana u kom stanu krio, mada je na licu mesta nalazila i 
po više od 50 tragova papilarnih linija (otisci prstiju), ili vlasi kose, 
opuške cigareta i druge materijalne dokaze.
U stanu u Ulici Nikolaja Gogolja krili su se kasnije likvidirani Dušan 
Spasojević Duća i Mile Luković Kum, saznalo se u sudnici zahvaljujući Slobodanu 
Milivojeviću, braniocu Milorada Ulemeka Legije. On je ustvrdio da su samo u tom 
stanu policajci fotografisali otiske prstiju "jer je bilo potrebno dokazati da 
su Spasojević i Luković stalno bežali i da ih je zato trebalo ubiti".
- Ako Milivojević smatra da je sve fingirano zbog bekstva Spasojevića i 
Lukovića, o tome se ne bih izjašnjavao jer sudnica nije mesto na kojem treba da 
se izjašnjavam - reagovao je tužilac Mioljub Vitorović.
TUŽILAC 
PROVERAVA
KAD je reč o stanu u Ulici omladinskih brigada broj 8, na bazi usmene sudske 
odbrane Ulemeka može se pretpostaviti da je upravo to mesto na kojem se krio od 
8. do 11. marta 2003, nakon što su mu, kako je posle dobrovoljne predaje 
ispričao sudijama, dvojica generala MUP poručila da se iz nepoznatih razloga 
sprema njegovo hapšnje.
Iako je u tom stanu pronađeno, između ostalog, 29 tragova papilarnih linija, 
policija nije utvrdila sa čijih prstiju potiču. Ulemekov branilac Milivojević 
zatražio je da tužilac kaže ima li kod njega u spisima ono čega nema u sudu: 
nalog istražnog sudije da se pretrese taj stan i zapisnik o uviđaju u prisustvu 
dva svedoka.
- Nema, koliko znam, ali mogu da proverim - odgovorio je Vitorović.
Na ovakav odgovor tužioca oštro je reagovao predsedavajući - sudija Marko 
Kljajević, insistirajući da Vitorović smesta razjasni da li su - kako zakon 
nalaže - svi dokazi i spisi prikupljeni u policiji dostavljeni ne samo ovom 
sudskom veću, nego i mnogo ranije u postupku - istražnom sudiji.
Sve je dostavljeno sudu, ali zadržavam pravo da to proverim, ostao je ipak 
nedorečen tužilac Vitorović.