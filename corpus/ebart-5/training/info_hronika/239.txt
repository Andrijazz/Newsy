> Izvor: matf
> Datum: 
> Rubrika: info_hronika
> Naslov: Mehaničari JAT za danas najavili štrajk
> Članak:


Beograd - Strukovni sindikat vazduhoplovnih mehaničara Srbije Jat ervejza 
najavio je juče da će 30. juna započeti štrajk. Predsednik Štrajkačkog odbora 
Dragan Bogdanović javajio je da će štrajkači striktno poštovati Zakon o radu, 
što znači da će međunarodne avione opsluživati kao i do sada, dok će se na 
linijama za Podgoricu i Tivat broj letova smanjiti za oko 30 odsto. Prema 
njegovim rečima, 99 odsto mehaničara u Jatu podržava zahteve SSVMS. 
Potpredsednik SSVMS Radivoje Perišić kazao je da se sindikat odlučio na štrajk 
posle neuspešnih pregovora s rukovodstvom o povećanju plata i njihovom statusu 
u firmi. "Sadašnje plate mehaničara su 14 odsto pilotskih zarada, dok je taj 
odnos u našem okruženju oko 40 odsto", kazao je Perišić. Predstavnici sindikata 
su istakli da se njihov štrajk nikako neće odraziti na bezbednost letova čija 
će sigurnost ostati na visokom nivou. U Jatu je zaposleno oko 600 mehaničara. 
 - Plata licencnog aviomehaničara u Jatu je od 30.279 do 50.469 dinara neto, 
dok je zvanični zahtev SSVMS da "vazduhoplovni mehaničar VKV sa dozvolom bude 
plaćen 1.500 evra mesečno u dinarskoj protivvrednosti u bruto iznosu". To bi u 
neto iznosu predstavljalo platu od 1.050 evra, odnosno 76.000 dinara, precizira 
se u saopštenju Jat medija centra. Rukovodstvo Jat ervejza je odluku o stupanju 
u štrajk SSVMS sa isključivim zahtevom o povećanju zarada ocenilo kao "potpuno 
neprihvatljivu".