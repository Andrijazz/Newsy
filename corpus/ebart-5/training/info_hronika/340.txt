> Izvor: matf
> Datum: 
> Rubrika: info_hronika
> Naslov: POGINUO PRIPADNIK POLICIJE UN U PRIZRENU
> Članak:


 PRIZREN - Nigerijski pripadnik policije UN poginuo je juče oko 8,20 časova kad 
je u blizini samousluge "Benaf" u Prizrenu eksplodiralo vozilo međunarodne 
policije.
Portparol snaga reda UN iz Prištine Ken Stika nije mogao da kaže više o 
uzrocima nesreće. Uz napomenu da je policajac stradao kad je krenuo na posao. 
Slučaj se ispituje a poznavaoci prilika na Kosmetu strahuju da je to možda 
"opomena" ekstremnih Albanaca šta može da se dogodi ako međunarodni mirovnjaci 
pokušaju da na osnovu haške optužnice uhapse premijera Kosova Ramuša Haradinaja.
Komentariše se da se sporost u rasvetljavanju  ubistva indijskog policajca na 
putu za Leposavić vraća kao bumerang i da, dok se god krivci za zločine nalaze 
na slobodi, mogu se očekivati slična nedela.
Ovo je osma žrtva među međunarodnim policajcima od kada je 1999. godine UNMIK 
na Kosovu ustanovio civilnu policiju.