> Izvor: matf
> Datum: 
> Rubrika: info_hronika
> Naslov: Ispovest sveštenika B.P.
> Članak:


Pahomije svešteniku priznao blud nad dečakom

Sveštenik B.P. ispričao sudu da mu je vladika priznao da je 1995. godine u tri 
navrata seksualno zlostavljao R.S, tada maloletnog učenika bogoslovije u 
vranjskoj eparhiji

VRANJE - Vladika Pahomije je svešteniku B.P. priznao da je 1995. godine u tri 
navrata seksualno zlostavljao R.S, tada maloletnog učenika bogoslovije u 
vranjskoj eparhiji, koji nije bio u grupi oštećenih dečaka čija se imena navode 
u optužnici.

Pomenuti sveštenik Pahomijevo priznanje je izneo pred istražnim sudijom 
vranjskog Opštinskog suda krajem marta 2003. godine, a isti iskaz ponovio je i 
na suđenju u Nišu.
 Sveštenik B.P. je rekao da je o ovom događaju saznao po dolasku u Vranje 
krajem 1995. godine.
"Ono što sam čuo za mene je bilo neverovatno, jer sam vladiku dobro poznavao. 
Bio je moj duhovni ispovednik, čak me je i rukopoložio u čin sveštenika. Svi 
moji razgovori sa vladikom bili su početkom 1996. godine, posle Božića. Vladika 
mi je rekao da R.S. pravi probleme u eparhiji. Zbog tog sam od vladike zatražio 
i dobio odobrenje da R.S. potražim i ispitam. Dečaka sam našao i doveo u svoj 
stan u okviru Parohijskog doma u Vranju. Kod mene je bio tri dana. O onome što 
mu se dogodilo s vladikom ispričao mi je u normalnom razgovoru, a ne u okviru 
svete tajne ispovesti. O tim razgovorima sam obaveštavao vladiku, a svojoj ženi 
sam na kraju rekao kako verujem da je tačno ono što dečak R. S tvrdi," svedočio 
je B.P.
 Kada je saslušao dečaka , B.P. je smislio plan kako da proveri vladiku.
 "Otišao sam kod vladike i rekao mu da sam se sa prijateljem iz Saveznog SUP-a 
dogovorio da R.S. podvrgne detektoru laži. Dodao sam da sam došao samo da od 
njega uzmem blagoslov i da sutradan vodim R. S. u Beograd. Posle nekoliko 
trenutaka, doslovno sam rekao vladiki: 
 "Recite, ako su tačne dečakove tvrdnje, da ne idemo u Beograd. U tom slučaju, 
daćete mi uslovni kanonski otpust, ja ću napustiti eparhiju , a R.S. ostaje vaš 
problem. Ako nije tačno, onda da idem za Beograd sa R.S". Na to mi je vladika 
rekao: "I da je to tako, zašto se ti time baviš". Ja sam ga pogledao i rekao: 
"Znači, vladiko, sve je tačno". On mi je odgovorio: " Eto, dogodilo se". Ja sam 
ga upitao kako je moguće da se to dogodi, a on je rekao: "Dok u grob ne legneš, 
ne možeš biti siguran šta će ti se dogoditi".
 B.P. i arhimandrit Pajsije pokušavali su da ubede vladiku Pahomija da se 
povuče i da ode iz eparhije vranjske. Neki sveštenici su podneli krivičnu 
prijavu Eparhijskom crkvenom sudu, a je protiv ??? pokrenut crkveno-sudski 
postupak. Kada je pozvan na Crkveni sud, B.P. je shvatio da od pomeranja 
vladike nema ništa i da se deo sveštenstva priklonio vladiki. Svedok B.P. nije 
gonjen u sudu jer je potpisao kompromisnu izjavu u kojoj je naveo da od svega 
odustaje i odlazi u raško-prizrensku eparhiju.