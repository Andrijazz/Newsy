> Izvor: matf
> Datum: 
> Rubrika: info_hronika
> Naslov: Nije identifikovano telo nađeno u centru Beograda
> Članak:


BEOGRAD - Policija intenzivno radi na identifikaciji leša, najverovatnije 
muškarca, koji je pre dva dana pronađen na gradilištu u blizini Slavije, na 
uglu Makenzijeve i Ulice kneginje Zorke 25.
Po nalogu istražnog sudije leš je prevezen na Institut sudske medicine. U toku 
je obdukcija, a kako "Glas" saznaje u beogradskom SUP-u, telo pokojnika nalazi 
se u poodmakloj fazi raspadanja. To otežava proces identifikacije i policiji će 
trebati vremena da utvrdi identitet i uzrok smrti nađenog tela.
Zanimljivo je da je leš pronađen u otvoru za lift zgrade čija gradnja je 
započeta još pre dvanaest godina. Leš su pronašli radnici koji su počeli da 
otklaljaju šut sa gradilišta kako bi se radovi na zgradi nastavili posle pet 
godina pauze. Dok su raščišćavali, u unutrašljosti zgrade radnici su u otvoru 
za lift punom vode ugledali da nešto pluta. U prvi mah su pomislili da je 
gumena lutka, ali je ubrzo utvrđeno da je u pitanju telo. Odmah su obavestili 
policiju.
Policija je izašla na lice mesta i uz pomoć vatrogasaca počela akciju vađenja 
tela iz otvora lifta. Kada je leš bez glave isplovilo na površinu, prizor je 
bio zastrašujući. Ubrzo je nađena i glava pokojnika. Akcija je trajala nekoliko 
sati, a otežavajuću okolnost predstavljao je mulj, šut i đubre kojim je bio 
ispunjen otvor za lift u kojem je telo plutalo.
Kako saznajemo u policiji, za sada je prerano zaključivati o uzroku smrti. Iako 
je leš obezglavljen ne znači da je smrt nastupila odsecanjem glave.