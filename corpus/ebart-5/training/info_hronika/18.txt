> Izvor: matf
> Datum: 
> Rubrika: info_hronika
> Naslov: Matias Helman o ulozi Haškog Tribunala u pomirenju
> Članak:


Prokuplje - Matias Helman koordinator Haškog Tribunala za informisanje Srbije i 
Crne Gore ocenio je u Prokuplju da je uloga ovog suda u postupku pomirenja 
delimična, ali da Tribunal sudi za pojedinačnu individualnu krivičnu 
odgovornost, a ne za moralnu i političku o kojoj se govori u javnosti.
- Tribunal je na strani žrtava protiv počinilaca zločina. Oni koji su u 
Tribunalu zaposleni trude se da rade svoj posao dobro, polaze od žrtava i 
zločina, a ne od toga ko je Srbin, Hrvat, Musliman ili Albanac, već se trude da 
utvrde odgovornost za zločine, bez obzira ko ih je počinio, rekao je Matias 
Helman.
Na tribini Topličke inicijative prikazani su neki delovi sa suđenja generalu 
Krstiću, svedočenje jedne od majki  iz Srebrenice, a publika je radikalno 
reagovala na Helmanove ocene da je sud u Hagu pravičan. Najfrapantnija je bila 
ocena jednog od sudija Opštinskog suda u Prokuplju koji je naveo da je zločin u 
Srebrenici,"koji ja ne želim da pravdam", noramalna reakcija," jer da ih nisu 
ubili, šta bi se desilo kasnije, ti ljudi bi pobili naše". Mnogi od građana 
Prokuplja iz publike citirali su Hitlera i upoređivali odnos Zapada i Tribunala 
navodeći da je to jedno isto.
- Mislim da je Helman, jasno svima rekao koja je uloga suda u Hagu, bez obzira 
na to kakve su bile reakcije posle same tribine. Značaj njegovog gostovanja je 
upravo u suprotstavljanju tvrdnji da su samo Srbi žrtve, već da su i od srpske 
ruke ljudi stradali, ocenio je za Danas aktivista Topličke inicijative Igor 
Kostić. Program Odgovornost za pojedince - pomirenje za nacije koji realizuje 
ova organizacija finasirao je Fond za otvoreno društvo Beograd i Fridom Haus.