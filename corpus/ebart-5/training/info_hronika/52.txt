> Izvor: matf
> Datum: 
> Rubrika: info_hronika
> Naslov: NA desetine glavnih dilera i njihovih sitnih pomoćnika "sasečeno" je u 
> Članak:

spektakularnoj policijskoj akciji "Sablja", a domaće tržište droge ponovo 
cveta!? Formirane su nove grupe, cene narkotika vraćene na nivo pre početka 
vanrednog stanja, narkomani nemaju strah od apstinencijalnog sindroma...
Glavni narkodileri Dušan Spasojević i Mile Luković, vođe "zemunskog klana", 
koji su, prema policijskim navodima, strogo kontrolisali ulazak i distribuciju 
droge u prestonicu, ubijeni su. Većina njihovih najbližih saradnika, počev od 
Miladina Suvajdžića zvanog Đura Mutavi, našli su se iza rešetaka. Kanali 
dopremanja narkotika u trenutku su prekinuti. 

CENE SE POVUKLE
OTKUD sada opet droga?
- Nisu sve količine droge za prodaju u našoj zemlji ulazile isključivo preko 
Spasojevića i Lukovića. Mnoge količine su i odlazile od njih i dalje se 
rasturale - kaže za "Novosti" Slobodan Pešić, šef Odeljenja za suzbijanje 
narkomanije u SUP Beograd. - Zahvaljujući efikasnim akcijama beogradske 
policije, od bugarskih državljana smo nedavno zaplenili oko pet kilograma 
heroina, a zatim od drugih, koji su nameravali da prodaju drogu, još kilogram i 
200 grama. 
Kolaps na tržištu droge, prema rečima Pešića, izazvao je, posle uvođenja 
vanrednog stanja, ogroman broj policajaca na ulici, kao i hapšenje važnijih 
dobavljača narkotika. U istom trenutku, posle presecanja dilerskih kanala, u 
prodaji su se našle znatno smanjene količine narkotika, a cene heroina, kokaina 
i amfetamin-sulfata ("spid") droge, koje narkomani najviše koriste, vrtoglavo 
su porasle. 
Gram heroina koji je, zavisno od čistoće i od toga iz "koje je ruke", mogao da 
se nabavi za 25 evra, poskupeo je dvostruko, pa čak i trostruko. Posle 
mnogobrojnih hapšenja i prve panike, sve se, uzbro stabilizovalo.
- Već posle desetak dana, posle prve zbunjenosti, dileri su se snašli i 
pregrupisali - potvrdio je i Marko Nicović, potpredsednik Svetske policijske 
asocijacije za borbu protiv droge. - Uostalom, onima koji nabavljaju drogu, a 
zatim je distibuišu nije trebalo mnogo da se povežu sa inostranstvom i nastave 
da vode biznis koji im donosi ogromne zarade. Mesto vodećih narko-dilera 
munjevito su zauzeli drugi, jer je borba za prevlast na tržištu ogromna.

BRZO ORGANIZOVANJE MREŽE
KAKO sada droga ulazi u našu zemlju?
- Putevi heroina do Beograda vode iz tri pravca - ističe Pešić. - Određene 
količine stižu iz Turske, preko Bugarske, zatim iz Albanije preko Kosova i iz 
Albanije preko Crne Gore.
Prema saznanjima Marka Nicovića, nekada prvog čoveka beogradske policije, 
najviše droge ulazi preko Bugarske, gde dolazi iz Turske, odnosno Avganistana. 
U pitanju je najčistija droga, koja se, kasnije, radi dobijanja veće količine, 
što, naravno povlači bolju zaradu, meša sa različitim primesama.
- Najskuplji heroin je takozvani "čistak" - ističe Pešić. - On je 
najkvalitetniji, ali se dalje, dok ide iz ruke u ruku, dok se priprema za 
prodaju meša. Cene droge su sada opet od 25 do 30 evra za gram heroina, odnosno 
od 50 do 75 evra za gram kokaina.
Brza organizovanost dilerske mreže i povlačenje policije sa ulica, po završetku 
vanrednog stanja, omogućilo je preprodavcima i narkomanima da se slobodno 
kreću, što je učinilo da se droga više rastura i koristi.
- Broj dilera i narkomana nije se smanjio, naprotiv, sve ih je više - 
objašnjava na kraju Pešić. - Ne može se o tržištu droge suditi na osnovu jednog 
meseca. Broj heroinskih zavisnika u poslednjih deset godina neprestano raste.