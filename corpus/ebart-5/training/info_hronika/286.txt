> Izvor: matf
> Datum: 
> Rubrika: info_hronika
> Naslov: KAKVI AUTOBUSI SVAKODNEVNO PREVOZE HILjADE BEOGRAĐANA
> Članak:

privatni prevoznici

ULICAMA Beograda voze 373 autobusa privatnih prevoznika, a prosečna starost je 
20 godina. Vremešni vozni park poznata je boljka privatnika, a prema nekim 
podacima samo deset odsto njihovih vozila zadovoljava savremene standarde 
(troja vrata, nizak pod i moderne "evro 3" motore).
Prevoznik Željko Stokanić, čiji se autobus u nedelju uveče "zakucao" u 
nadvožnjak u Radničkoj ulici, još ne može da se povrati od šoka. Žao mu je 
nastradale Desanke Krstić. Ne veruje da su kočnice naprasno otkazale.
- Pre nedelju dana smo ugradili nove kočnice, promenili gume i amortizere. 
Zaista redovno održavamo autobuse - čuli smo od Stokanića. - To je vrlo lako 
proveriti, jer u garažama imamo i video-nadzor. Istraga je u toku, pa mogu samo 
da nagađam o uzrocima nesreće. Prema onome što sam čuo pretpostavljam da je 
vozač Srećko Gašić malo više držao kočnicu i tako potrošio više vazduha. Osim 
nožne na raspolaganju su mu bile ručna, stanična i takozvana retarder kočnica. 
Da je potegao ovu poslednju, mislim da bi zaustavio autobus. Međutim, teško je 
u toj situaciji razmišljati trezveno.