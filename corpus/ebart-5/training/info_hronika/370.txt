> Izvor: matf
> Datum: 
> Rubrika: info_hronika
> Naslov: Potvrđeno da su četiri porodilje zaražene hepatitisom C u Zdravstvenom centru u 
> Članak:

Čačku

Beograd - Direktor zdravstvenog centra "Dr Dragiša Mišović" u Čačku Momčilo 
Spasić smenio je juče načelnika ginekologije, a dve sestre iz porodilišta 
podnele su ostavke zbog slučaja inficiranja četiri porodilje hepatitisom C. U 
saopštenju direktora ove zdravstvene ustanove navodi se da je ispitivanjem 
uzroka zaraze ustanovljena povreda procedure sterilizacije instrumenata i 
materijala, kao i neadekvatna priprema pacijenata za operaciju i porođaj. 
Iz Ministarstva zdravlja obavestili su da epidemiološka služba nastavlja sa 
intezivnim istraživanjima u cilju otkrivanja puteva prenosa i izvora infekcija. 
Ministarstvo je Zdravstvenom centru u Čačku naložilo da sprovodi mere radi 
sprečavanja neželjenih komplikacija i posledica pri pružanju zdravstvene 
zaštite na odeljenju ginekologije.
Inače, četiri žene koje su se 4. januara porodile carskim rezom u čačanskom 
porodilištu obolele su od hepatitisa C, a kod jedne od njih još se nisu razvili 
simptomi bolesti. Utvrđeno je da bebe i muževi zaraženih žena nemaju virus 
hepatitisa C. Epidemiolog Zavoda za zaštitu zdravlja u Čačku Ana Mišović 
izjavila je juče da još nije poznat izvor infekcije i put prenošenja, ali da se 
sve nadležne službe u saradnji sa republičkim institucijama trude da pronađu 
uzroke i puteve infekcije. Dosad su testirane sve žene koje su se carskim rezom 
u čačanskom porodilištu porodile od 1. do 7. januara, kao i onih koje su se 
porodile prirodnim putem od 3. do 5. januara.