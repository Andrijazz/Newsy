> Izvor: matf
> Datum: 
> Rubrika: info_hronika
> Naslov: SNAŽNA DETONACIJA JUČE UJUTRU UZNEMIRILA ČAČANE
> Članak:


Oštećena kuća i automobil advokata Miroslava Bojića

JUČE ujutru, nekoliko minuta iza ponoći, centrom grada odjeknula je snažna 
eksplozija. Na porodičnu kuću advokata Miroslava Bojića u Ulici Bate Jankovića, 
preko puta restorana "Palma", nepoznati napadač postavio je eksplozivnu 
napravu, koja je oštetila samu kuću i auto "audi", koji je bio parkiran u 
dvorištu. Na sreću, niko nije povređen.
Policija je odmah izašla na mesto eksplozije, a prema prvim informacijama, 
šteta na kući nije velika, dok je na Bojićevom automobilu pričinjena šteta od 
oko 1.500 evra. Za sada nije poznat motiv ovog napada, a policija će tek 
utvrditi i o kakvoj eksplozivnoj napravi se radi.
- Nemam nikakvu pretpostavku ko bi mogao ovako nešto da uradi - rekao je za 
"Novosti" Miroslav Bojić, poznati advokat iz Čačka, nekada predsednik 
Advokatske komore ovog grada. - Nisam imao nikakvih nagoveštaja ili najava, 
niti sam sa nekim u konfliktu. Priroda mog posla je takva da ako zastupam jednu 
stranu onda verovatno smetam nekoj drugoj strani. Branim ljude koji su činili 
teška krivična dela, a ako je neko tu oštećen onda mu mogu zasmetati. Međutim, 
u ovom trenutku ne vidim ko bi mogao ovo da učini. Ne vidim čak ni neke druge 
motive i razloge.