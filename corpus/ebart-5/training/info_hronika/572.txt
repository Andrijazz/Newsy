> Izvor: matf
> Datum: 
> Rubrika: info_hronika
> Naslov: Škola prijateljstva na Tari
> Članak:


Mitrovac na Tari - U organizaciji nevladine humanitarne organizacije "Naša 
Srbija" šesti put zaredom organizovana je Škola prijateljstva, koja je okupila 
ukupno 400 dece iz srpskih enklava na Kosovu, Republike Srpske, dijaspore i 
Srbije. 
Organizovan je obrazovno-vaspitni program na bazi radionica, kao i brojni 
sportski sadržaji. 
Kako kaže direktor organizacije "Naša Srbija" Mlađen Đorđević posebnost Škole 
prijateljstva predstavlja to što se kroz koncept učenja, druženje i igru 
ispoljava kreativnost i potencijali dece. 
- Sve je osmišljeno u cilju sticanja znanja i proširivanja iskustva iz oblasti 
ekologije, etnologije, jezika, informatike i sporta, kaže Đorđević. 
Rad Škole prijateljstva ove godine je obogaćen i organizovanjem četvorodnevnog 
seminara "Dani prijateljstva" u čijem radu će od 30. jula do 3. avgusta 
učestvovati deca albanske, mađarske, bošnjačke i srpske nacionalnosti. 
Koordinator seminara je profesor Žarko Trebješanin, a cilj seminara je 
promocija tolerancije, međusobnog uvažavanja i ostalih vrednosti multietničkog 
društva.
- Naš cilj je da deca nauče da su tolerancija, dijalog i nenasilje jedini 
mogući način rešavanja problema. Ove vrednosti bi trebalo da se prevashodno 
stiču u porodici, ali s obzirom na to šta se sve dešavalo na ovim prostorima  i 
kako su se njihovi roditelji ponašali tokom poslednje dve decenije, nameće se 
potreba da nenasilnost prihvate kao ustaljen model ponašanja, objašnjava 
Trebješanin.
Školu prijateljstva na Tari juče je posetio i predsednik Srbije Boris Tadić, 
kao i Vladimir Božović generalni inspektor policije i Aleksandar Šoštar, 
direktor Uprave za sport.