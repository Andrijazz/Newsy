> Izvor: matf
> Datum: 
> Rubrika: info_hronika
> Naslov: Završeni prijemni ispiti za upis u specijalizovane srednje škole
> Članak:


Beograd - Prijemni ispiti za učenike koji su konkurisali za upis u 
specijalizovane srednje škole konačno su završeni juče, ali će u nekim školama 
rezultati biti objavljeni tek sutra, iako je u konkursu Ministarstva prosvete 
taj rok danas do 7 sati. Tako će đaci koji su polagali motivacioni test u 
Sportskoj gimnaziji konačnu rang listu moći da vide 14. maja u deset časova, 
ali postoji šansa da rezultati na oglasnoj tabli osvanu i danas. Podsećamo da 
se za upis u ovu školu prijavilo čak 476 kandidata, što je trostruko više od 
broja planiranih mesta.
Neke škole objavile su tokom vikenda preliminarne rezultate prijemnih ispita. 
Najažurnija je bila Matematička gimnazija, jer su deca već u subotu mogla da 
saznaju ko je zadovoljio prag znanja. Od 185 kandidata, 102 su položila, 
odnosno ostvarila su više od 150 bodova na testu iz matematike. Samo jedna 
učenica je osvojila maksimalnih 300 bodova, saznajemo od pomoćnika direktora 
Matematičke gimnazije Dušana Komnenića. Naš sagovornik kaže da deca nisu 
"podbacila" na testu, već su zadaci ove godine bili nešto teži. I pored toga, 
Matematička gimnazija je praktično popunila kapacitet - mesta ima za 100 
učenika. 
Ukupno 323 učenika, koji su konkurisali za upis u Dizajnersku školu i obrazovne 
profile u oblasti umetnosti, tokom vikenda su pokazali talenat iz crtanja i 
slikanja, a juče iz vajanje. Rezultati bi trebalo da budu objavljeni sutra do 7 
sati. U Baletskoj školi za odseke za klasičan balet i modernu igru konkurisalo 
je 28 učenika. Njih 16 položilo je prijemni za odsek klasičan balet, a sedam za 
savremenu izgru. Od 32 kandidata koji su konkurisali za odsek narodna igra, 26 
je prešlo prag znanja. 
Prema propozicijama konkursa, dan nakon objavljivanja konačne rang liste 
nezadovoljni kandidati moći će da podnesu prigovore upisnim komisijama u 
srednjim školama u kojima su konkurisali. Bez obzira na ostvarene rezultate, 
drugi deo prijemnog ispita (testove iz matematike i maternjeg jezika) sva deca 
će polagati u svojim matičnim osnovnim školama 14. i 15. juna.