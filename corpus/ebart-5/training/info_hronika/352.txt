> Izvor: matf
> Datum: 
> Rubrika: info_hronika
> Naslov: MINISTAR PRAVDE STOJKOVIĆ 
> Članak:


BEOGRAD (Beta) - Ministar pravde Srbije Zoran Stojković izjavio je juče da 
očekuje da će Haški tribunal prihvatiti garancije Vlade Srbije za puštanje 
generala Vladimira Lazarevića na slobodu do početka suđenja. On je rekao da će 
se Lazarević početkom sledeće nedelje pojaviti pred sudom.
Ministar je izrazio spremnost da ode u Hag i "brani garancije" koje je za 
Lazarevića dala Vlada Srbije. Na pitanje - kako teku pregovori sa preostalim 
generalima optuženima pred Tribunalom, on je rekao da ne zna jer ne učestvuje u 
tom delu posla.
Stojković je ocenio da je Lazarević časno postupio i "kao pravi oficir, u 
interesu zemlje, dobrovoljno otišao".
- General Lazarević je branio zemlju na Kosovu i Srbija je spremna da mu pruži 
svu pomoć - rekao je Stojković.
Optužnica protiv Lazarevića i generala Nebojše Pavkovića, Sretena Lukića i 
Vlastimira Đorđevića objavljena je 22. oktobra 2003. Lazarević je prošle 
nedelje, posle razgovora sa premijerom Vojislavom Koštunicom, odlučio da se 
preda tribunalu, pred kojim je optužen za ratne zločine na Kosovu 1999.