> Izvor: matf
> Datum: 
> Rubrika: info_hronika
> Naslov: JUČE U ZRENJANINU POSTIGNUT DOGOVOR KAKO DA SE NASTAVI AKCIJA POSLE TRAGEDIJE 
> Članak:

NA MOSTU PREKO TISE

Posao je poveren specijalcima Žandarmerije i stručnjacima beogradskog preduzeća 
"Ivan Milutinović". Rodbina nestalih juče, u znak pomena, u Tisu bacila bukete 
cveća

NASTAVAK akcije vađenja autobusa "Autobanata" iz reke Tise poveren je 
stručnjacima beogradskog preduzeća "Ivan Milutinović" i specijalcima 
Žanarmerije, izjavio je juče zamenik predsednika opštine Zrenjanin Goran 
Ibrajter.
On je novinarima rekao da je procenjeno da se akcija izvodi u teškim uslovima i 
da će se u narednom periodu biti razmotrene sve mogućnosti izvlačenja autobusa 
na površinu.
Ibrajter je rekao da u ovom trenutku ništa preciznije ne može da saopšti sa 
sastanka predstavnika Žanarmerije, Vojske, policije i lokalne samouprave 
Zrenjanina.
Članovi rodbine nestalih putnika posle sastanka su saopštili da će danas, 
ukoliko ne bude nikakvih naznaka nastavka te akcije, ponovo upozoriti javnost 
"na slabu organizovanost i nesposobnost predstavnika državnih institucija".
Predstavnici Žandarmerije i Vojske tu akciju sprovode na mestu nesreće od 
subote, 16. aprila, ali bez ikakvih rezultata. Za juče je bio najavljen novi 
pokušaj vađenja havarisanog autobusa, ali je umesto toga održan samo sastanak. 
Mada su se pripadnici Žandarmerije i juče nalazili na mestu nesreće, ronioci 
nisu bili angažovani, niti je nastavljena akcija izvlačenja olupine autobusa sa 
dna Tise.
Rodbina nastradalih putnika i juče je, u znak pomena, položila cveće u vodu 
Tise. Niko nije želeo da daje izjave, a Boro Trifunović, otac 14-godišnjeg 
Dražena, koji je trebalo da se vrati  sa školske nastave u Zrenjaninu i bio 
samo stotinak metara do kuće, sam je juče nastavio potragu za mališanom. 
Nažalost, bez uspeha, a obišao je obe obale reke, do Titela.
Kapetan vojnog broda Radovan Kaluđerović, komandant rečne flote Vojske SCG, 
izjavio je juče "Novostima" da su patrolni čamci Vojske i juče bili u potrazi 
za nastradalim putnicima. Pretraživana je obala, ali ništa nije pronađeno. Tisa 
je i dalje izuzetno brza, vodostaj je visok, a Vojska SCG i dalje će pružati 
logističku pomoć i podršku Žandarmeriji i ekipama koje učestvuju u izvlačenju 
olupine autobusa sa dna Tise.