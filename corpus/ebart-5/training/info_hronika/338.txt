> Izvor: matf
> Datum: 
> Rubrika: info_hronika
> Naslov: ISPOVEST RAMUŠA HARADINAJA: KOSOVO DANAS I SUTRA  (3)
> Članak:


Sa Srbijom ne treba da razgovaramo o našoj sudbini. Ukoliko oni Srbi koji su 
preostlai žele da žive na Kosovu, ne treba da čine nasilna akta, nego da se 
ponašaju kao susedi i jedino mogu da traže izvinjenje

PolitiČke aktivnosti Ramuša Haradinaja kulminirale su uoči lokalnih izbora 
2000-te godine.
U prisećanju na te dane, Haradinaj u intervjuu objavljenom pod naslovom 
"Generalov mir", kaže da je deo njegovih ciljeva bio realizovan stvaranjem 
Alijanse, da je u narod otišla poruka da su Albanci ujedinjeni, da o mnogim 
stvarima umeju da se dogovore i da mogu da se razumeju bez ičije prisile.
- Mi, kao bivši vojnici, kao OVK, kao lideri na neki način, kao moralni 
pobednici rata protiv Srbije, predstavljali smo primer za čitavo međunarodno 
javno mnjenje. Bili smo ubeđeni da naš narod treba da dobije mogućnost za 
izjašnjavanje zato što mu je to bilo uskraćeno, ne godinama, već vekovima.
SAMI ODLUČUJEMO
IPAK, rezultati za Alijansu nisu bili baš ohrabrujući. Osvojila je 7,7 odsto 
glasova.
- Mene taj rezultat nije mnogo pogodio, ali sam se osećao jako loše pred mnogo 
ljudi koji su gajili nadu, koji su se iskreno angažovali i zaslužili bolji 
rezultat. U to vreme Kosovom je kružila teza o tome da će se sa pobedom Rugove 
vratiti Srbi. Ali, i ona da to neće dozvoliti Ramuš. Bilo mi je vrlo krivo zbog 
toga. Više bih voleo da se pričalo: "Glasamo za Ramuša zato što nam on pomaže 
da Kosovo bude garantovano naše i, naravno, ne dozvoljava povratak srpskih 
snaga": Tako bi bilo daleko bolje...
U vreme lokalnih izbora na Kosmetu, dogodila se i smena vlasti u Beogradu. 
HaradinaJ je promene pozdravio, smatrajući da će "demokratizacija Srbije 
predstavljati korist za Kosovo".
 - Mi ne tražimo državu Kosovo potpuno odvojenu od sveta, već samo odvojeno od 
Srbije i mislim da u tom smislu imamo šanse da to i postignemo. Mi smo odvojeni 
od Srbije. Svaki put je tendencija međunarodne zajednice da nam nametne ideju 
da nezavisnost Kosova zavisi od saglasnosti Srbije, što predstavlja pogrešku i 
pokušaj da nas vrate pod okupaciju. Ne zavisimo mi od saglasnosti Srbije, već 
od naše volje. Srbija je susedna zemlja i sa njom nema dijaloga, sa njom možemo 
razgovarati samo o nestalim zarobljenicima ili o nekakvoj ekonomskoj, ili 
drugoj saradnji. Sa Srbijom ne treba da razgovaramo o našoj sudbini. Mandat na 
Kosovu imaju UN. Zašto bismo razgovarali sa njima? Razgovaraćemo kad ode UN. U 
tom slučaju, ukoliko neko bude imao teritorijalne pretenzije, možemo mu 
pokazati gde mu je mesto - kategoričan je kosovski premijer.
 PREMIJEROVA PRETNJA
 NA pomen dijaloga sa Srbima, Haradinaj prihvata da eventualno bude razgovora, 
ali onako kako ga postavi albanska strana i isključivo u Prištini. Ne u 
Beogradu, ne na nekom trećem, neutralnom mestu. Ubeđen je da i ovog puta 
Šiptarima neće biti uskraćena podrška međunarodne zajednice.
 - Ne želimo da se dogovaramo! Nemamo o čemu! Što se dalje bude odlagao kontakt 
sa Srbijom biće bolje za nas. Što pre se uspostavi jedan nedefinisan kontakt sa 
Srbijom, to će biti veća opasnost po kosovsko pitanje jer ćemo time uputiti 
poruku međunarodnom javnom mnjenju da mi ne možemo da razgovaramo sa njima.
Kada priča o Kosovskoj Mitrovici i ostalim delovima Kosmeta u kojima još žive 
Srbi, Haradinaj ih tretira kao teritorije koje služe za destabilizaciju Kosova, 
njegovu podelu i teror nad albanskim stanovništvom. Preostalim kosmetskim 
Srbima jasno poručuje:
- Treba svima da objasnimo da je Kosovo jedinstveno i nedeljivo. Želimo da 
srpski narod i svi ostali shvate da je njihova budućnost u uključivanju u 
mehanizme kosovskog društva i u zajednički život. NJihova budućnost nije u 
barikadama, napadačkim akcijama i nasilju. Ukoliko žele da žive na Kosovu, oni 
koji su preostali, ne treba da čine nasilna akta, nego da se ponašaju kao 
susedi, da žive zajedno i da jedino mogu da traže izvinjenje. Svaki nastavak 
nasilja sa njihove strane može da predstavlja samo njihov kraj na Kosovu.