> Izvor: matf
> Datum: 
> Rubrika: info_hronika
> Naslov: GEOPOLITIKA I DROGA
> Članak:


Put droge od istoka prema zapadu vodi kroz Srbiju i zbog veoma blage kaznene 
politike

Ništa se nije promenilo. Posle svega što se poslednjih godina dogodilo, 
američke vojne intervencije, pada talibanskog režima i uspostavljanja navodne 
demokratije, Avganistan je i danas vodeći svetski proizvođač opijuma, osnovne 
sirovine za dobijanje heroina. "Zlatni polumesec" (Avganistan, Iran i Pakistan) 
i dalje funkcioniše neometano, diktirajući pravila ponašanja na svetskom narko 
tržištu, uključujući i teritoriju Srbije.

Koliko se "avganistanska priča" prelama na situaciju u našoj zemlji? Može se 
slobodno reći: osetno. Kada je reč o heroinu, statistički podaci govore da je u 
Srbiji 2004. godine zaplenjeno rekordnih 360 kilograma ove droge, a poređenja 
radi, u 2003. godini srpska policija je otkrila 1,1 tonu raznih narkotika, od 
toga 263 kilograma heroina. Ono što je zanimljivo jeste da je pretprošle 
godine, dakle, dosta posle pada Talibana sa vlasti u Avganistanu, u Srbiji 
zaplenjeno oko osam puta više "horsa" nego u 2002. (35 kg) i četiri puta više 
nego u 2001. godini.

Opijumska ekonomija

Profesor dr Dobrivoje Radovanović, dekan Defektološkog fakulteta u Beogradu i 
dugogodišnji direktor Instituta za kriminološka istraživanja, objašnjava uzroke 
neprikosnovenosti "zlatnog polumeseca", posebno Avganistana, u svetskoj 
heroinskoj industriji:

- Kako god to zvučalo, činjenica je da su muslimanske zemlje najveći 
proizvođači i izvoznici sirovina za dobijanje narkotika, uključujući i opijum. 
Kada je reč o Avganistanu, nesporno je da obični ljudi, stanovnici te zemlje 
gaje mak i proizvode opijum, što ukazuje da je to jedan oblik njihovog verskog 
rata protiv zapadne civilizacije, budući da je najveći deo narkotika namenjen 
evropskom tržištu.

Drugi uzrok Radovanović vidi u siromaštvu "pustinjske zemlje" čijim žiteljima 
vlasti prosto dozvoljavaju uzgoj sirovinskih biljaka kako bi im omogućile da 
nešto zarade. Konačno, tu je i uzrok broj tri, a to je terorizam. Naime, podaci 
Ujedinjenih nacija ukazuju da više od 10 miliona Evropljana konzumira heroin 
avganistanskog porekla. Godinama se već ponavlja da je opijumska ekonomija 
veliki biznis iz koga se finansira terorizam, posebno organizacija Osame bin 
Ladena Al kaida. Inače, proizvodnja opijuma u Avganistanu popela se sa 400 tona 
u 1980. na čak 2800 tona u 2000. godini, iako su Talibani svojevremeno 
zabranili uzgoj maka.

Godišnje 420 tona droge

- Nema podataka koji je od navedena tri uzroka najtačniji. No, bez obzira 
posledice su katastrofalne i za proizvođače (ne mogu a da i sami ne probaju 
svoju robu) i za potrošače. Kada je reč o svrgavanju talibanskog režima i 
američkoj okupaciji Avganistana, jasno je da to nije donelo neki boljitak. 
Uostalom, poznato je da gde god su stacionirane značajnije vojne trupe tamo se 
povećava patološko ponašanje, pogotovu narkomanija i prostitucija - kaže 
profesor Radovanović

Procenjuje se da je u prethodnom periodu godišnji prihod od aktivnosti vezanih 
za opijum iznosio oko dve i po milijarde dolara, što je odgovaralo polovini 
avganistanskog bruto nacionalnog proizvoda. Takođe, procenjuje se da je u ovoj 
državi prošle godine proizvedeno 4.200 tona opijuma, dovoljno za pravljenje 420 
tona praha, što čini blizu 90 odsto svetske proizvodnje.

Profesor Radovanović ističe da je Srbija veoma privlačno područje za globalnu 
narkomafiju. Prema njegovom mišljenju, heroinski put od istoka prema zapadu 
vodi kroz Srbiju pored ostalog i zbog veoma blage kaznene politike prema 
domaćim narkodilerima. Ilustracije radi, 80-85 odsto presuda za rasturanje 
droge su ispod zakonskog minimuma, a na njihovu pravosnažnost se čeka godinama.

Američka Agencija za borbu protiv narkotika DEA svojevremeno je saopštila da 
između 4.000 i 6.000 kilograma heroina, prošvercovanog iz Avganistana, prođe 
preko Balkana na putu do zapadne Evrope i da šverceri ostvare oko sedam 
milijardi dolara od njenog rasturanja na ulicama. Naravno da se dobar deo ovog 
kontigenta rasturi na ulicama Beograda i drugih gradova zemlje Srbije.