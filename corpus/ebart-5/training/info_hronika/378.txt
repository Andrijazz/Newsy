> Izvor: matf
> Datum: 
> Rubrika: info_hronika
> Naslov: Rasvetljeno ubistvo Milana Đonića iz Bora
> Članak:


BOR - Za manje od nedelju dana, od kada je na periferiji Bora u Borskoj reci 
nađeno beživotno telo Milana Đonića (24), policija je uhapsila petoricu Borana 
koje sumnjiči za ovaj zločin.

U saopštenju borske policije navodi se da je glavni osumnjičeni za  ubistvo 
Đonića, koje se dogodilo 12. januara ove godine, Dželadin Raćipović (32) iz 
Bora, koji se trenutno nalazi na izdržavanju ranije kazne u KZP Niš. Zbog 
saučesništva su uhapšeni Borani Dejan Rančić (24), Ivica Janković (27), Siniša 
Krstić (24) i Željko Bilanović (26).
Prema prvim rezultatima istrage do kojih je došla policija, oni su kobne večeri 
sa više udaraca rukama i kamenjem kod mesta zvanog Hajdučka česma ubili Đonića, 
a potom ga bacili u kanalizacioni odvod - kolektor kroz koji protiče otpadna 
voda.
Skoro dva i po meseca od kada se mladiću gubi svaki trag, beživotno telo u fazi 
raspadanja slučajno je videla njegova majka Ljiljana u kadru borske televizije 
koja je snimala prilog o zagađenju. Po svemu sudeći, telo je bilo sačuvano 
tokom hladne zime, a potom je nošeno bujicom nastalom otopljavanjem snega. 
Otkriveno je na izlazu iz kolektora oko pet kilometara nizvodno.
O motivima koji su doveli do ovog brutalnog ubistva za sada se samo nagađa. 
"Blic" nezvanično saznaje da je osumnjičena petorka jednom prilikom dala Đoniću 
ukraden DVD plejer kako bi ga prodao, ali im on za to nije dao novac. Sem toga, 
pominje se da su sumnjali kako ih Đonić cinkari policiji. U policiji smo 
saznali da je posle zločina Raćipović otišao u Niš na izdržavanje kazne. On je 
do sada odgovarao u više navrata za teške krađe i rasturanje narkotika. Tekst i 
foto S. Trifunović