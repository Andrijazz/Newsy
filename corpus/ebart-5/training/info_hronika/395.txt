> Izvor: matf
> Datum: 
> Rubrika: info_hronika
> Naslov: Zločin u dragstoru
> Članak:


BEOGRAD - Ubice prodavca dragstora "Yes" Zuharema Bajramija (21) još su u 
bekstvu uprkos opsežnoj policijskoj istrazi. Nakon što je prekjuče, oko 3.30 
sati, u dragstoru "Yes" u Smiljanićevoj ulici 21 ubio Bajramija, razbojnik je 
teško ranio i njegovu koleginicu Snežanu Kričak (22) i ukrao 10.000 dinara. 

Policija je odmah po prijavi zločina blokirala taj deo Vračara i sa službenim 
psima krenula u poteru za ubicama Zuharema Bajramija. Sve zgrade i prolazi 
detaljno su pregledani, ali nije nađen nikakv trag. 
Osim detaljne potrage, policija je uzela i kasete sa snimcima koje je 
zabeležila kamera u dragstoru "Yes". Još nije, međutim, poznato da li i koliko 
taj snimak može policiji da pomogne u identifikaciji razbojnika. 
Zločin u dragstoru "Yes" dogodio se kada je razbojnik maskiran fantomkom ušao u 
dragstor i još dok je bio na vratima Bajramiju pucao u grudi. Za to vreme, 
njegov pomagač, takođe maskiran fantomkom, stražario je ispred dragstora.
Smrtno ranjeni Bajrami je pao, a pljačkaš je odmah pucao i u Snežanu Kričak, 
koju je metak okrznuo ispod oka. 
Telo ubijenog mladića, kako saznajemo, prevezeno je u rodno Kukuljane kod 
Dragaša, gde će Bajrami biti sahranjen.