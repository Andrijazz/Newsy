> Izvor: matf
> Datum: 
> Rubrika: info_hronika
> Naslov: UBISTVO I TEŠKO RANjAVANjE U KRAGUJEVAČKOM NASELjU ERDEČ
> Članak:


Ubijena Razumenka Minić iz Grkaja kod Leposavića, a pored njenog leša zatečen 
Simijon Ignjatović iz istog sela sa ranom na glavi

KRAGUJEVAC - U kući u Trebevićkoj ulici u prigradskom naselju Erdeču 
Kragujevcu, komšije su preksinoć zatekle mrtvu Razumenku Minić (49). Ubijena je 
hicem iz automatskog pištolja "škorpion". Pored njenog leša, bez svesti, 
pronađen je i teško, iz istog oružja ranjeni, Simijon Ignjatović (78), koji je 
prebačen u kragujevačku bolnicu, gde je operisan.
Nastradala Razumenka rodom je iz sela Grkaj u opštini Leposavić na Kosmetu. 
Bila je u porodičnoj kući njene sestre Darinke Spasić, koja je na privremenom 
radu u inostranstvu. Razumenka je, kako saopštava policija, čuvala sestrinu 
kuću i u njoj živela sama. I teško ranjeni Simijon Ignjatović je iz sela Grkaj. 
Za sada nema informacija zašto je on došao u tu kuću. Niko od komšija sa kojima 
smo juče razgovarali nije ga poznavao, niti ranije viđao.
Istražni sudija Okružnog suda u Kragujevcu, Slobodan Svilkić, koji je obavio 
uviđaj, izjavio je da je u prostoriji gde se desio zločin ispaljeno više od dva 
metka. Tragovi krvi pokazuju da se Ignjatović kretao posle ranjavanja, pre nego 
što je pao preko Razumenkinog tela. Na ulaznim vratima nema tragova obijanja, 
kao ni premetačine u kući, a o motivima za sada može samo da se nagađa.
U Kragujevcu se juče prepričavala verzija da je možda Ignjatović pucao u 
nesretnu ženu, pa potom u sebe. Pitanje je i da li je još neko u sve umešan. 
Policija je međutim, saopštila da je Ignjatović zadobio prostrelnu ranu u 
temenom delu glave. Šta se odigralo u kući u Trebavičkoj ulici znaće se jasnije 
posle upoređivanja otisaka, eventualno i saslušanja "lica koja bi istrazi mogla 
da daju korisne informacije o ovom slučaju".