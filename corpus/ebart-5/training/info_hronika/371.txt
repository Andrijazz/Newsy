> Izvor: matf
> Datum: 
> Rubrika: info_hronika
> Naslov: Posle tuče i pucnjave u klubu "Stupica"
> Članak:


BEOGRAD - Policija poseduje snimak ubistva Vladimira Tankosića (25), koji je 
prekjuče nastradao ispred noćnog kluba "Bojan Stupica" u Beogradu, kao i 
masovne tuče u tom noćnom lokalu. Kamera je snimila kako mladić od oko 25 
godina, visine između 185 i 190 centimetra, vadi pištolj i puca u Tankosića, 
radnika obezbeđenja kluba, saznaje "Blic". 

Beogradska policija je, kako saznajemo, identifikovala ovog mladića, ali još 
nije uspela da ga uhapsi. Do sada je privedeno nekoliko aktera tuče u 
"Stupici". Njima je određen policijski pritvor od 48 sati, ali se njihova imena 
još ne saopštavaju.
Pucnjavi je prethodila tuča, koja je nastala kada je desetak mladića i devojaka 
počelo da lomi inventar. Razlog za takvo njihovo ponašanje je, kako saznajemo, 
igra na stolu jedne devojke koja je bila oskudnije obučena. Obezbeđenje kluba 
prišlo je razuzdanim gostima i zamolilo ih da prekinu s razbijanjem čaša i 
lomljenjem stolica i stolova. To je, izgleda, još više razjarilo pomahnitale 
mladiće. Jedan od njih uzeo je staklenu pepeljaru, gađao Tankosića i pogodio ga 
u glavu. Kolege su izvele okrvavljenog Tankosića iz kluba da bi mu pružili 
pomoć, ali izgrednici su izašli za njima. Tuča je nastavljena na platou ispred 
kluba, a zatim su odjeknuli i pucnji. Tom prilikom, Tankosić je smrtno ranjen, 
a Rajka Stajčića, takođe radnika obezbeđenja, metak je pogodio u stomak. On se 
nalazi na odeljenju intenzivne nege Urgentnog centra i njegovo stanje je po 
rečima lekara i dalje teško. Druga dvojica radnika obezbeđenja, Predrag 
Biočanin i Slaviša Gojković, kao i gošća lokala Kristina Smiljković, prošli su 
sa lakšim povredama i posle pregleda pušteni na kućno lečenje.
Policija je posle pucnjave brzo stigla, ali glavni akteri već su bili pobegli. 
Međutim, u klubu "Stupica" i ispred njega instalirane su kamere koje su 
zabeležile sve što se dogodilo. 
Pored snimka, policija je registrovala i tragove koje su nasilnici za sobom 
ostavili, kao što su otisci prstiju na čašama. Za njima je ostao i džip, 
parkiran u blizini kluba, jer su pobegli pre dolaska policije.