> Izvor: matf
> Datum: 
> Rubrika: info_hronika
> Naslov: Savet ministara zasedao juče u Beogadu
> Članak:


Beograd - Savet ministara (SM) Srbija i Crna Gora na jučerašnjoj sednici 
razmotrio je prioritena pitanja međunarodne političke, vojne, ekonomske i 
finansijske saradnje Srbije i Crne Gore. Savet je odobrio izdavanje garancije 
SCG Evropskoj banci za obnovu i razvoj za drugi zajam za energetski sektor 
Srbije u iznosu 60 miliona evra. 
Iz SM takođe je saopšteno i da je usvojena Informacija o zajmu Evropske 
investicione banke u visini 90 miliona evra za finansiranje rekonstrukcije 
Beograda, a ministar za međunarodne ekonomske odnose Branko Lukovac ovlašćen je 
da u ime SCG potpiše finansijski ugovor sa bankom o realizaciji tog projekta. 
Na sednici je ocenjeno da je na sastanku ministara spoljnih poslova Procesa 
saradnje u jugoistočnoj Evropi u Sarajevu potvrđen konsenzus zamalja učesnica 
oko što bržeg uključivanja u evropske i evroatlantske integracije, kroz 
unapređenje međusobnog dijaloga i saradnje na svim nivoima i u svim oblastima 
od zajedničkog interesa, saopšteno je iz Saveta. 
U okviru vojne saradnje, razmotreni su izveštaji o razgovorima ministra odbrane 
Borisa Tadića prilikom posete Bugarskoj, kao i razgovori sa ministrima odbrane 
Makedonije i Bugarske, koji su, kako je saopšteno, pored bilateralnih odnosa i 
saradnje i dobijanja podrške za ulazak SCG u Partnerstvo za mir imali i širi 
značaj. Tokom tih susreta razmenjena su mišljenja i stavovi o vojno-političkoj 
situaciji u regionu, naglašeno je u saopštenju. 
Savet je razmotrio i informaciju Ministarstva spoljnih poslova o vojnoj 
saradnji između SCG i SAD, odnosno američkoj pomoći za uvoz naoružanja i ratne 
opreme iz SAD. Na sednici je doneta Uredba o obrazovanju ministarstava, 
organizacija i službi Saveta ministara i o načelima njihove unutrašnje 
organizacije i sistematizacije radnih mesta, što će omogućiti da Savet 
ministara poslove iz svoje nadležnosti obavlja stručno, efikasno i racionalno. 
Radi efikasnijeg sprovođenja Akcionog plana harmonizacije ekonomskih sistema 
Srbije i Crne Gore, ustanovljena je Kancelarija Uprave carina Srbije i Uprave 
carina Crne Gore, koju će činiti po tri predstavnika država članica.  