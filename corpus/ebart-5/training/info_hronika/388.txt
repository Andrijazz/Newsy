> Izvor: matf
> Datum: 
> Rubrika: info_hronika
> Naslov: REAGOVANjA NA HAPŠENjE PUKOVNIKA BRANKOVIĆA 
> Članak:


General-major Stojan Marković: "Prvi put čujem da je gonjen u Hrvatskoj!" 
 
NIŠ - Posle objavljivanja informacije da je u Sofiji uhapšen pukovnik Čedomir 
Branković, komandant 211. Oklopne motorizovane brigade VSCG, a koji je bio u 
zvaničnoj delegaciji naše armije na proputovanju kroz Bugarsku, u Nišu vlada 
neverica i veliko iznenađenje. Pukovnik Branković je, prema rečima 
general-majora Stojana Markovića, doskorašnjeg komandanta Niškog korpusa, 
visoki profesionalac i oficir bez mrlje u karijeri. Kao takav postao je i 
komandant elitne oklopne brigade.

- Pukovnik Branković je izuzetan čovek, ličnost potpuno odana našoj armiji i 
državi, pravi profesionalac i sposoban i vredan oficir. Ne mogu da shvatim da 
je uopšte gonjen zbog navodnih dela u Hrvatskoj, a još više da je, ako je već 
postojala bilo kakva poternica, krenuo na put u inostranstvo. To je propust bez 
presedana. Lično poznajem pukovnika Brankovića od njegovih prvih dana 
službovanja u Nišu. Znam i da je početkom devedesetih godina bio na službi na 
teritoriji Vojvodine, ali da je gonjen u Hrvatskoj, prvi put čujem. Isto tako 
znam da mu je porodica u Subotici - kaže nam general Marković.

U Komandi kopnenih snaga VSCG u Nišu naši pokušaji da stupimo u kontakt sa 
komandantom general-majorom Mladenom Ćirkovićem bili su bezuspešni, a dežurni u 
ovoj komandi su nas za podrobnije informacije upućivali na Službu za odnose s 
javnošću Generalštaba naše armije. U Nišu niko ne zna kakva je vojna delegacija 
VSCG boravila u Bugarskoj i u kom svojstvu je pukovnik Čedomir Branković bio u 
njoj. Nezvanično se saznaje da je preko Bugarske delegacija oružanih snaga 
Srbije i Crne Gore putovala za Grčku.