> Izvor: matf
> Datum: 
> Rubrika: info_hronika
> Naslov: Novosadska policija, prema nezvaničnim informacijama, privela je potencijalnog 
> Članak:

osumnjičenog za ubistvo Branislava Jelačića, člana kriminalne organizacije 
"Firma" ubijenog pre tri večeri u novosadskom restoranu "Marina". Reč je o 
mlađem muškarcu, čije ime će za sada ostati nepoznato javnosti, jer, kako je 
"Blic" saznao, istraga još nije završena, ispituju se brojni svedoci, te 
postoji mogućnost da će biti otkrivene nove, značajne informacije. Sam 
osumnjičeni do sada nije priznao ubistvo Jelačića i odbio je umešanost u ta 
događanja. Mogućnost privođenja novih osumnjičenih, potvrđuju informacije 
"Blica", takođe je i dalje otvorena. 
Motiv ubistva takođe će još neko vreme ostati nepoznat. Mogućnost da je Jelačić 
ubijen kako bi se sprečilo njegovo pojavljivanje pred Specijalnim sudom za 
organizovani kriminal krajem maja, gde je trebalo da se izjasni o optužnici 
koja njega i "Firmu" tereti za rasturanje droge u Novom Sadu, za sada je 
odbacio samo njegov advokat Dragan Gojković. Gojković je, naime, tvrdio da je 
posle hapšenja u akciji "Sablja" Jelačić negirao svako učešće u poslovima 
"Firme", da nikog nije ni za šta teretio, te da nije ni bilo razloga da neko 
želi da ga ućutka. 
Nije sporno jedino da scenario po kome je Jelačić napadnut u svom restoranu, 
među svojim prijateljima, s leđa, a ubica je uspeo da pobegne iz prepune 
kafane, odgovara klasičnoj likvidaciji. 
Branislav Jelačić sahranjen je juče u 15 sati na Novom majurskom groblju u 
Petrovaradinu. Sahrani Jelačića prisustvovalo je oko 200 ljudi.