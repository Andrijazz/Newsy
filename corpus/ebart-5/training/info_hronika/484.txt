> Izvor: matf
> Datum: 
> Rubrika: info_hronika
> Naslov: MILjKO ŽIVOJINOVIĆ, POSLE 60 ČASOVA PRITVORA, PRIČA O NAMEŠTENOM 
> Članak:

HAPŠENjU                                                                        
                                                                                
                             
Stečajni upravnik GP "Rad" objašnjava da ništa nije uradio ili potpisao bez 
odobrenja nadležnih

U SAMICI Centralnog zatvora otpočeo sam štajk glađu jer nisam birao način da 
kažem istinu! Za svaki slučaj sam spremio dva pisma - za porodicu i advokate. 
Bez lisica, posle 60 časova pritvora, u fotelji prvog čoveka Građevinskog 
preduzeća "Rad", gde je više od godinu dana stečajni upravnik, Miljko 
Živojinović započinje svoju ispovest. Ovaj beogradski advokat, sveže obrijan i 
u odelu, ne želi ništa da krije čak i po cenu da javno iznese svoju eventualnu 
odbranu pred sudom.
- Verujem u pravosuđe - nastavlja Živojinović, koji ne želi da bude 
identifikovan samo kao sin glumca Velimira - Bate Živojinovića. - Nisam 
zloupotrebio službeni položaj jer sam samo radio po zakonu. Ugovore o 
tenderskoj prodaji potpisivao sam tek po odobrenju Odbora poverilaca "Rada", 
stečajnog sudije i stečajnog veća. 
Živojinovića policija sumnjiči da je zloupotrebom položaja i prilikom prodaje 
"Rad holdinga", funkcionalnog dela "Rada" u stečaju, kupcu - Konzorcijumu 
radnika - pribavio korist od 543 miliona dinara. 
- Sve je počelo pre godinu i po - objašnjava stečajni upravnik. - Formirana je 
"Radova" ćerka "Rad holding" i 19. decembra 2004. godine raspisan je tender za 
prodaju. Na oglas su se javila četiri preduzeća. Dva su odmah odustala, a 
Konzorcijum zaposlenih dao je najbolju ponudu.
Ponuda je glasila na 31 milion dinara. Odobrenje da se baš njima proda "Rad 
holding" sa 820 zaposlenih dao je prvo Odbor poverilaca, pa stečajni sudija i 
na kraju stečajno veće. 
- Da je nešto bilo nelegalno neko od zainteresovanih kupaca uložio bi žalbu 
Višem trgovinskom sudu - dodaje Živojinović.- Ali, žalbe nije bilo. Tek po 
ispunjenju kompletne procedure dobio sam pravosnažno odobrenje da sa 
Konzorcijumom sklopim kupoprodajni ugovor. 
Kupac je pazario trećinu od 3.000 kvadrata u poslovnoj zgradi "Rada" u 
Kosovskoj ulici, fabriku betona "Siporeks" u Novom Beogradu u čijem sklopu su 
hala i barake, kao i mašine starije od 25 godina.
- Pored imovine, Konzorcijum je kupio i 250 miliona dinara duga, ali i hipoteku 
od milion američkih dolara na deo upravne zgrade - podvlači Živojinović.
Živojinović je bio u pritvoru od utorka u 10 časova do četvrtka u 22 časa. Po 
izlasku na slobodu, zbog čestih poziva samo nakratko je uključio mobilni 
telefon, i otišao kući, da u krugu porodice zaboravi, kako kaže, namešteno 
hapšenje i zloupotrebu položaja.