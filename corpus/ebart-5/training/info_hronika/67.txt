> Izvor: matf
> Datum: 
> Rubrika: info_hronika
> Naslov: Reagovanje taksista sa Slavije povodom našeg istraživanja da li postoji taksi 
> Članak:

mafija, ko je vodi, gde je locirana...

Taksisti sa stanice pored hotela "Slavija": Borili smo se godinama za ovu 
lokaciju i samo nas mrtve mogu skloniti odavde
BEOGRAD - Povodom istraživanja lista "Balkan" da li postoji ili ne taksi 
mafija, kako je organizovana, naišli smo na reakcije taksista sa Slavije, koji 
su na taksi stanici pored hotela "Slavija" i po deset godina. Vozači sa 
najprometnije taksi stanice voze sve goste hotela, radnike privatnih firmi a u 
tri smene radi 10 do 15 vozača. U dobrim su odnosima sa kolegama sa 
najprometnijih taksi stanica kao što su autobuska, železnička, terazijska 
lokacija.
- Ne postoji niko na Slaviji niti u celom gradu ko me ne poznaje kao 
izvanrednog taksistu. Ako nisam hiljadu ljudi povezao besplatno, nisam ni 
jednoga. Kada vidim čoveka u nevolji, ženu sa malim detetom, ja ih onda povezem 
džabe, jer nisam kreten, nego normalan čovek, koji ima porodicu - kaže za 
"Balkan" Ljubomir Marković. Marković demantuje tvrdnje njegovih kolega da 
postoji crnogorski mafijaški taksi klan, koji kontroliše beogradski aerodrom i 
sve vožnje sa Slavije. Po njegovim rečima to su provokacije ljubomornih kolega, 
koji voze i bolje automobile, ali im je krivo kada nekom ide dobro posao.
- Ne sećam se da je neki moj kolega sa Slavije udario šamar ili pretio 
pištoljem nekom taksisti zato što vozi u našem rejonu. Dvanaest godina sam se 
borio sa kolegama za ovu taksi stanicu i navikli smo na nju, ali ako dođe neki 
kolega na našu stanicu niko mu neće braniti da tu čeka mušteriju. Mene mogu, 
recimo, da stave u zatvor i to me neće toliko pogoditi koliko bi me pogodilo 
kada bi me neko tri dana sklonio sa Slavije, zbog čega bih poludeo. A kada bi 
mi neko zabranio dolazak na moju stanicu, to je isto ko da mi je potpisao 
smrtnu presudu, jer ne bih mrdnuo odavde sve da me moraju mrtvog pomerati- 
dodaje za "Balkan" vozač "Beotaksija", kome je polazna stanica ili hotel 
"Slavija" ili surčinski aerodrom.
- Osnovni problem nas taksista je što gradske vlasti nisu uveli jedinstveni 
cenovnik taksi usluga i što pored 7.500 legalnih taksista postoji oko 2.000 
"divljaka", koji voze bez dozvole. Skupština grada može, kada bi htela, da 
sredi situaciju u taksi udruženjima za 24 sata. Mi taksisti smo ogledalo grada 
Beograda i mora da se vodi računa o nama. Na taj način bi se sprečilo varanje 
naroda, jer postoji oko 400, 500 taksista koji zbog svojih visokih i nerealnih 
cena vožnje kaljaju obraz celoj taksi organizaciji. Ima slučajeva kada na 
Slaviju dođe neki taksista, uzme jednu vožnju, odere mušteriju i više ne 
dolazi. 
Ne može se o jednom kolegi koji je ispao nekorektan prema mušterijama suditi 
loše o svim taksistima sa Slavije - rekao je za Marković.