> Izvor: matf
> Datum: 
> Rubrika: info_hronika
> Naslov: Milan Bukumirić, otac ranjenog Bogdana
> Članak:


Bogdanova dva "slatka" pitanja za premijera. "Vlade, mnogo smo jaki"

Najdraži dan u mom životu je dan kada se moj sin Bogdan probudio iz kome. Sad 
sam drugi čovek. Kad je došao svesti, pozvao me je: "Tata, gde si?". Meni su 
krenule suze radosnice, a do tada sam stalno plakao od tuge - objašnjava za 
"Blic" Milan Bukumirić trenutak kada se njegov petnaestogodišnji sin Bogdan 
Bukumirić probudio iz šestodnevne kome na Vojnomedicinskoj akademiji. Bogdan je 
ranjen prošle srede dok je bio na kupanju na reci Bistrici u selu Goraždevac na 
Kosovu, a metak ga je pogodio u desni deo potiljka, prošao kroz glavu i telo 
oštetivši pluća, rebra i slezinu. Prema saopštenju VMA, Bogdan Bukumirić je u 
stabilnom zdravstvenom stanju, svestan je i adekvatno komunicira sa medicinskim 
osobljem i porodicom. Otac Milan kaže da Bogdan  teško pomera levu nogu i ruku 
i slabije vidi na levo oko, a, kako su mu lekari saopštili, oporavak će biti 
spor i trajaće najmanje sedam-osam meseci. 
- Bogdana su spasili lekari i sam Bog. Bio je teško ranjen, praktično mrtav, a 
zalaganjem lekara je spasen. Bio sam stalno u blizini i kada se probudio, 
prekjuče ujutro oko 9.30 sati, zagrlio sam ga, a on mi je rekao: " Tata, nemoj 
da se udaljavaš". Pitao me je gde ga je metak pogodio i ko je još ranjen toga 
dana. Rekao mi je da je još jedan dečak pao pored njega i pitao me pojedinačno 
za neke drugare kako su - priča vidno raspoloženi Milan Bukumirić.
Bogdana Bukumirića su prekjuče posetili brojni rođaci, Zoran Živković, premijer 
Srbije, Vlade Divac, poznati košarkaš, i Boris Tadić, ministar odbrane Srbije i 
Crne Gore. Tokom jučerašnjeg dana ranjenog mladića obišla je i Nataša Mićić, 
predsednik Skupštine Srbije.
- Bogdan stalno priča o povratku na Kosovo. Dolazili su nam rođaci, pa mu kažu 
da dođe kod njih u Požarevac. On im je odgovorio da mogu da se vide kada se 
vrati na Kosovo. Kad smo mu rekli da će mu u posetu doći premijer Živković, 
Bogdan je kazao da će ga pitati dve "slatke". Kada su stigli i Živković i Tadić 
su stali sa njegove leve strane. On im je rekao da pređu na desnu stranu jer ne 
vidi najbolje na levo oko. Premijera je pitao: "Šta će biti sa nama na Kosovu?" 
i "Kada ćemo da se osvetimo Šiptarima?". Izgleda da su to bile te "dve slatke". 
Divac ga je poljubio u ruku i poklonio mu dres Partizana. Bogdan mu je 
odgovorio: "Hvala Divac, nije trebalo da se trošiš". Na kraju je rekao Divcu: 
"Mnogo smo jaki". Stalno se šali sa medicinskim sestrama koje brinu o njemu, a 
tražio je da se slika sa njima - objašnjava Milan Bukumirić.
On je od prvog dana bio sa ranjenim sinom na VMA i posebno ističe pažnju lekara 
i svih zaposlenih u ovoj medicinskoj ustanovi. Osoblje VMA pružilo je Milanu 
Bukumiriću i ostaloj rodbini najbolje uslove dok su čekali da se Bogdan probudi 
iz kome. 
- Ima puno dobrih ljudi, vratili su mi veru u život i svima im se zahvaljujem. 
Od lekara koji su povratili Bogdana iz mrtvih do ljudi na ulici. Mnogi su sami 
dolazili da daju krv i tako pomognu. Mene svi znaju, videli su moje slike na 
televiziji i u novinama, prilaze mi na ulici, kažu da se mole Bogu za Bogdana. 
Pre neki dan, prepoznali su me neki ljudi u gradskom autobusu i zajedno smo 
plakali. Na dan kad se Bogdan probudio, u krugu VMA sreo me jedan čovek  i 
odveo me u restoran preko puta, častio me kafom i nudio mi da ručam. Rekao mi 
je da je rukovodilac u Fabrici kablova u Jagodini i da u tom restoranu mogu da 
se hranim i pijem na njegov račun kad god hoću, a ako treba mogu i da prespavam 
- kaže Milan Bukumirić.