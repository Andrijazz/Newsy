> Izvor: matf
> Datum: 
> Rubrika: info_hronika
> Naslov: Neke delove Srbije i Crne Gore juče pogodilo snažno nevreme
> Članak:


Beograd - U nekim delovima Srbije i Crne Gore za vreme vikenda sneg i vetar 
otežali su saobraćaj i izazvali materijanu štetu. Nevreme je posebno pogodilo 
južne delove Srbije gde su putevi uglavnom slabo prohodni. U bujanovačkim 
selima sneg i vetar, kao i poplave, prouzrokovali su milionsku materijalnu 
štetu, a  Niš je juče zahvatila snežna mećava. Neki delovi Crne Gore ostali su 
bez električne energije. Putari navode da na niskim temperaturama so i rizla ne 
deluju, što znatno otežava raščišćavanje puteva. Ljudskih žrtava na sreću nije 
bilo.
Ekipa Danasa
Strana 4

Beograd - Na severu Srbije juče ujutru  izmerena je temperatura od minus 16 
stepeni, koja je pri tlu iznosila i do minus 18. Niske temperature su dodatno 
otežale čišćenje somborskih ulica pokrivenih sa 34 centimetra debelim snegom, 
što kako poljoprivrednici ističu, odgovara usevima pšenice i ječma posejanim na 
oko 22 hiljade hektara. 
Suprotno prognozama meteorologa, u Vojvodini tokom protekle noći nije bilo 
novih snežnih padavina, a temperatura se kretala od -16 do -13 stepeni. Samo u 
okolini Kikinde  duvao je jači vetar, praveći snežne nanose na kolovozima. 
Stanje na autoputu Beograd-Novi Sad -Subotica je, uprkos mestimičnim naslagama 
ugaženog snega, solidno, tvrde iz "Vojvodinaputa", a od preksinoć ne važi ni 
zabrana saobraćaja za šlepere i kamione sa prikolicom preko fruškogorskog 
prevoja Iriški venac. Zimske službe uz pomoć vojske i mehanizacije 
poljoprivrednih preduzeća raščistili su sve magistralne i regionalne puteve i 
većinu glavnih saobraćajnica u gradovima. Na putu preko Iriškog venca ukinuta 
je zabrana saobraćaja za teretna vozila sa prikolicom, šlepere i cisterne. 
Saobraćajna policija ipak upozorava vozače da je i dalje neophodna oprezna 
vožnja, jer na putevima ima ugaženog snega i leda. Od šefa hirurške ekipe 
Kliničkog centra u Novom Sadu dr Zorana Đermanova saznajemo da su imali četiri 
pacijenta sa prelomima kostiju zbog padova na klizavici.
Područje sedam opština Pčinjskog okruga juče je zahvatila jaka snežna oluja. 
Saobraćaj se otežano odvijao delom magistralnog puta od Grdelice do 
jugoslovensko-makedonske granice kod Preševa, a dežurne ekipe Preduzeća za 
puteve iz Vranja rade na rasčišćavanju snega, čija visina na kolovozu iznosi od 
10 do 15 centimetara. Sela Krševica i Stanovce u bujanovačkoj opštini odsečena 
su od saobraćaja zbog izlivanja lokalnih reka, koje su zagadile i okolne bunare 
sa vodom za piće. Prema prvim procenama nevreme je izazazvalo milionsku 
materijalnu štetu. U Kriznom štabu u opštini Bujanovac potvrđeno je da se 
lokalne pritoke Južne Morave povlače u svoja korita, ali da će sanacija 
poplavljenih objekata kao i nekoliko mostova u selu Ljiljance, Veliki Trnovac i 
Končulj, moći da počne tek nakon topljenja snega. 
 Regionalni putevi u planinskim krajevima nisu bili prohodni osim magistralnog 
puta broj devet od administrativne granice sa Kosovom kod Medveđe, koji 
nastavlja preko Lebana, Leskovca i Pirota do granice sa Bugarskom. U preduzeću 
''Put'' iz Vranja koje održava magistralne i regionalne puteve na jugu Srbije, 
kažu da na autoputu ima ugaženog snega debljine tri do pet centimetara uz 
smetove koji se na pojedinim deonicama nalaze sa bočnih strana puta. U Leskovcu 
i na području ostalih opština Jablaničkog okruga, sneg je prestao da pada juče 
oko 10 sati, pošto je dostigao visinu od 35 santimetara u ravničarskim i 40 u 
planinskim krajevima.
Zbog snega i leda juče je obustavljen saobraćaj na regionalnom putu Gornji 
Milanovac-Požega, preko Gojne gore. Na ovoj saobraćajnici došlo je i do odrona, 
zbog čega autobusi saobraćaju do varošice Kamenica, u podnožju planine Maljen. 
Na svim putevima u rudničko-takovskom kraju ima leda i ugaženog snega, zbog 
čega je vozilima neophodna zimska oprema. Sneg neprestano pada i na području 
Vrnjačke Banje, gde je dostigao visinu od 12 centimetara. Za sada u tom delu 
Srbije nema vetra, a saobraćaj se odvija na svim putnim pravcima uz neznatna 
zakašnjenja. 
Kako su nas obavestili u vrnjačkom "Autoprevozu" autobus saobraća i na relaciji 
Vrnjačka Banja-Mitrovo Polje-Aleksandrovac, preko planine Goč. Opasnost od 
poplava zbog izlivanja reke Ibar u blizini Kraljeva još uvek traje. Ibar je 
dostigao najviši vodostaj od 240 centimetara, jer je kod Bogutovca, dvadesetak 
kilometara uzvodno od Kraljeva, zabeležen vodostaj od 196 centimetara. Zbog 
visokog vodostaja, koji je juče dostigao kritičnu tačku, reka Ibar se izlila u 
Žičkom polju, u blizini Kraljeva, ugrozivši snabdevanje gradskog vodovoda 
pijaćom vodom. Štab civilne zaštite u Kraljevu proglasio je vanredno stanje, a 
nekoliko bunara je preventivno zatvoreno, kako bi bilo sprečeno da voda prodre 
u njih. Građani Kraljeva su preko lokalnih medija obavešteni da je voda za piće 
ispravna. Dežurni Meteorološke stanice u Kraljevu Snežana Stanojević kaže da do 
većih poplava nije došlo jer je vodostaj Zapadne Morave, u koju se uliva Ibar, 
bio niži od nivoa vode u Ibru, tako da je korito ove reke moglo da primi veću 
količinu vode. U Miločaju, pet kilometara uzvodno od Kraljeva, vodostaj Zapadne 
Morave juče je narastao na 190 centimetara i ima tendenciju daljeg rasta, tako 
da se kraljevački meteorolozi pribojavaju naglog topljenja snega koji bi mogao 
da prouzrokuje velike poplave u blizini grada.