> Izvor: matf
> Datum: 
> Rubrika: info_hronika
> Naslov: Željko Zrnić tvrdi da je Miloš Bojović svojevoljno pristao na seks
> Članak:


BEOGRAD - Željko Zrnić (39), hrvatski državljanin rodom iz Zagreba, osumnjičen 
da je prošlog petka silovao Miloša Bojovića (18) sina Boška Bojovića, bivšeg 
načelnika DB Crne Gore, ponovio je juče na saslušanju pred istražnim sudijom 
Okružnog suda da nije oteo i silovao mladića, već da je on pristao da imaju 
seksualni odnos. Zrnić je to isto dan ranije tvrdio i u beogradskoj policiji. 
Kako Glas nezvanično saznaje od izvora bliskog istrazi, osumnjičeni i navodna 
žrtva silovanja su se upoznali ranije na ulici, pošto stanuju nedaleko jedan od 
drugog. Kritičnog dana sreli su se na ulici i tada je Zrnić, inače bivši 
robijaš, koji je nedavno izašao iz KPD "Zabela" pozvao Bojovića da svrati kod 
njega u stan koji je iznajmio pre nekoliko meseci u ulici Cara Dušana 90a. U 
Zrnićevoj kući Bojović je proveo oko šest sati i tada su imali odnos, ispričao 
je osumnjičeni pred sudijom. Međutim, Bojović optužuje Zrnića da ga je prisilno 
odveo svojoj kući tako što mu se sa još jednim saučesnikom, kada je on izašao 
iz gradskog prevoza, predstavio kao inspektor u civilu. Mladić je optužio 
Zrnića i da ga je maltretirao i silovao uz pretnju nožem.
Zrnić je na saslušanju sve to demantovao, a za nož je rekao da je tačno da ga 
ima u svojoj kući, kao i da je dok je Bojović bio kod njega, nož bio na 
kuhinjskom stolu i da ga koristi kao pribor za jelo. Kako nezvanično saznajemo, 
osumnjičeni je ispričao da je sa Bojovićem u stanu bio sam. Takođe, prema 
nezvaničnim saznanjima, utvrđeno je da je Miloš Bojović imao seksualni odnos, 
ali i da na telu nema tragova nasilja. Inače, Bojović je mnogo krupniji od 
Zrnića.
Posle saslušanja kod istražnog sudije Željku Zrniću određen je jednomesečni 
pritvor. Njemu je pre dva dana uzeta krv na analizu, kako bi se utvrdilo da li 
boluje od neke polno prenosive bolesti jer postoji sumnja da je silovao 
Bojovića iz tih razloga.