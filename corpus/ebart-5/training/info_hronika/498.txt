> Izvor: matf
> Datum: 
> Rubrika: info_hronika
> Naslov: Da li postoji nesaglasnost DSS i SPO u pregovaračkom timu 
> Članak:


povodi

Beograd - Marko Jakšić, član pregovaračkog tima Srbije za Kosovo, i njegove 
radne grupe za decentralizaciju, potvrdio je da ozbiljno razmišlja o povlačenju 
iz ovog tela zbog stavova Vuka Draškovića, ministra spoljnih poslova SCG. 
"Razmišljam o povlačenju imajući u vidu Draškovićeve stavove koji ozbiljno 
škode Srbiji i nisu u skladu ni sa plaformom, niti sa rezolucijom za 
pregovore", kaže Jakšić za Danas.
Upitan da li je reč o njegovom ličnom stavu ili o stavu DSS čiji je član, naš 
sagovornik odgovara: "To je moj lični stav i stav Srba koji žive na Kosovu i 
Metohiji i koje predstavljam. Oni se zbog Draškovićevih izjava, u kojima se 
unapred odriče od suvereniteta na Kosovu, ne osećaju sigurnim." Prema njegovim 
rečima, Drašković nastupa kao "slobodni strelac" a njegove izjave o "planovima 
Z četiri i raznim osmozama", zbunjuju srpsko stanovništvo u Pokrajini.
Nije jasno koliko DSS podržava Jakšićeve kritike na račun ministra Draškovića. 
Portparol DSS Andreja Mladenović je na jučerašnjoj konferenciji za novinare 
izbegao odgovor na to pitanje, navodeći da se nije čuo sa Jakšićem i da ne zna 
"u kom kontekstu" je on izjavio da ministar Drašković, svojim izjavama o Kosovu 
ruši srpsku pregovaračku poziciju. 
- DSS je zadovoljna nivoom pregovaračkog tima i platformom o budućem statusu 
Kosova i Metohije. Platforma je dobro napravljena, tim dobro funkcioniše i mi 
smo spremni za početak pregovora. Očekujemo od svih članova pregovaračkog tima 
da se drže platforme i strategije i da tu ne bude nikakvog odstupanja - rekao 
je Mladenović.
Slobodan Samardžić, savetnik premijera i lidera DSS Vojislava Koštunice, takođe 
nije upoznat sa Jakšićevim stavom, a na pitanje Danasa da li u pregovaračkom 
timu postoji neslaganje između DSS i SPO, odgovara: "Platforma za pregovore je 
usvojena jednoglasno i svako, pa i Vuk Drašković, dužan je da je se pridržava u 
svojim aktivnostima i javnim nastupima".
Na isto pitanje o eventualnom neslaganju dve stranke, Srđan Srećković, visoki 
funkcioner SPO, kaže za naš list da "postoji apsolutna saglasnost između 
strategija predsednika Borisa Tadića, premijera Koštunice i Vuka Draškovića, 
kao ministra spoljnih poslova SCG" za kosovske pregovore. 
- Istupi Marka Jakšića ne doprinose našoj poziciji u pregovorima, jer je to 
rečnik ekstrema koji međunarodna zajednica ne razume - ističe Srećković.
Kako su preneli mediji, Jakšić je izjavio da ministar Drašković ruši 
pregovaračku poziciju Beograda tako što u javnost iznosi neke stavove koji nisu 
dogovoreni na sednicama tima i koji podržavaju uslovnu nezavisnost Pokrajine. 
Pregovarački tim za Kosovo dosad je, koliko je poznato, održao dve sednice u 
ponom sastavu -  konstitutivnu, i drugu na kojoj je usvojena Platforma za 
pregovore i formirane radne grupe. Dosad nije javno saopšteno da li je izabran 
portparol tima, koji bi javnosti tumačio stavove pregovarača, kako je bilo 
najavljeno. 
Glavni deo tima čine kao kopredsednici predsednik Tadić i premijer Koštunica, 
kao i ministar Drašković, dok su u operativnom delu članovi njihovih kabineta, 
savetnici, predsednica Koordinacionog centra i predstavnici Srba sa Kosova. 
Jakšić je saopštio i da će neslaganje s Draškovićevim stavovima preneti 
članovima pregovaračkog tima na prvom narednom sastanku. On nije imao 
informaciju da li će taj sastanak biti zakazan uskoro.