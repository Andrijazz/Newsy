> Izvor: matf
> Datum: 
> Rubrika: info_hronika
> Naslov: U NOVOM KNEŽEVCU
> Članak:


Novi Kneževac, 13. aprila 
Protiv bivšeg direktora novokneževačkog Holdinga AD "Transport" Vase Alvadžina 
(53) iz Novog Kneževca, bivšeg predsednika Opštine, zbog osnovane sumnje da je 
počinio više krivičnih dela zloupotrebe službenog položaja i falsifikovanja 
službenih isprava, vodi se istraga. Alvadžin se, pored ostalog, tereti da je 
naložio radnicima preduzeća, na čijem je čelu bio, a koje se nalazi sada u 
stečaju, da skoro 53.000 litara goriva pretoče na reci Tisi u brod nepoznatog 
vlasnika, pa je tako omogućio drugima pribavljanje imovinske koristi u iznosu 
od 57.000 dinara.
Za još neke radove na renoviranju šljunkare naložio je da se
sačini lažni revers, pa je tako preduzeće oštetio za 46.000 dinara, a jednom 
vozaču iz ove firme naložio je da preuzme 3.300 maraka od jednog privatnika u 
Zemunu. Vozač je pare predao direktoru, ali novac nije uplaćen na račun 
preduzeća. Osim toga, protiv Alvadžina se vodi istraga i za još neke 
nedozvoljene radnje.
Istraga se vodi i protiv bivšeg komercijalnog direktora ove firme Mite Pavlova, 
zbog osnovane sumnje da je zloupotrebio ovlašćenja u privredi, i protiv bivšeg 
pomoćnika direktora za devizne, finansijske i komercijalne poslove Gordane 
Koledin (47), zbog osnovane sumnje da je zloupotrebila službeni položaj.