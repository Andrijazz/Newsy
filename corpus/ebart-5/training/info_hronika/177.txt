> Izvor: matf
> Datum: 
> Rubrika: info_hronika
> Naslov: Nalazi veštaka fizičko-hemijske laboratorije Instituta bezbednosti u Beogradu 
> Članak:

na suđenju dr Milanu Zarubici

Postavivši bar pedesetak pitanja uže stručnog karaktera, optuženi dr Zarubica 
je pokušao da zbuni i ospori stručni kredibilitet veštaka iz BIA, zalazeći u 
detalje farmaceutske struke

BEOGRAD - Na zahtev odbrane sedmorice optuženih, koji se u pritvoru nalaze od 
februara prošle godine, da se njihovim branjenicima omogući odbrana sa slobode, 
sudsko veće sudije Radmile Dičić uvažilo je predloge za optužene Gordana 
Marinkovića, Milorada Cvejića i Nebojšu Pavlovića, koji se od juče nalaze na 
slobodi.
Dokazni postupak na suđenju dr Milanu Zarubici, vlasniku "Lenal farma" i 
svojevrsnom "farmaceutskom inovatoru", optuženom za "dizajniranje" i puštanje u 
promet amfetamina, supstance koja se nalazi u Službenom glasniku 6402 na listi 
opojnih droga, i petnaestočlanoj grupi njegovih bliskih saradnika, nastavljeno 
je juče u Specijalnom sudu predočavanjem nalaza veštaka iz fizičko-hemijske 
laboratorije Instituta bezbednosti.
Branilac optuženog Zarubice advokat Borivoje Borović u svom maniru je, pre 
početka veštačenja, istupio sa zahtevom da se iz sudnice udalje drugi veštaci, 
"jer su im nalazi u koliziji, a postoje indicije da su nalazi bar jednog 
veštaka sumnjivi", što je u ime veća odbila predsedavajuća sudija Radmila 
Dičić, uz opasku da je, po njenom mišljenju, svrsishodno da veštaci čuju jedni 
druge.
Veštak Marina Neveščanin, po osnovnom zanimanju diplomirani hemičar, zaposlena 
pri BIA od 1987. godine, predočila je sudskom veću izveštaj iz laboratorije, 
sačinjen 4-6. februara prošle godine, na osnovu analize 108 uzoraka koji su 
zaplenjeni u pogonima Zarubičine firme u Šimanovcima, Ugrinovcima i u Staroj 
Pazovi. Prema rezultatima analize, dvadeset uzoraka od 108 ne može se povezati 
sa proizvodnjom benzol-metan-ketona (BMK) i amfetamina, dok određeni broj 
uzoraka sadrži u sebi jedinjenja ovih materija.
Po stručnoj oceni ovog veštaka, sporne tablete koje su pronađene u Staroj 
Pazovi uglavnom su iste veličine i gramaže, sa karakterističnim znakom u vidu 
dva poluluka, a potvrđeno je da su pronađene i tablete zaštićenog naziva 
"kaptagon", koje su elipsastoga oblika i čija je aktivna supstanca strogo 
kontrolisana, jer se nalazi na listi opojnih droga.
Okosnica svedočenja ticala se ipak amfetamina koji je pronađen u pogonu u 
Šimanovcima.
- Na osnovu rezultata analize uzoraka iz Šimanovaca, potvrđeno je da je baš tu 
proizvođen tabletirani amfetamin po tzv. Lojkartovoj metodi, a zaplenjen je i 
amfetamin u obliku praha u pogonu, gde se nije radila sinteza, već samo 
proizvodnja tableta - rekla je Neveščanin, dodajući da je dejstvo tako 
spravljenih tableta na centralni nervni sistem veoma relativno i da ovisi o 
procentu amfetamina u njima, posebno ističući da "u našoj zemlji amfetamin nije 
registrovan kao lek, pa se stoga ne može koristiti nikakav lek na bazi 
amfetamina".
Branioci optuženih su jedan po jedan, ispitujući ovog svedoka, padali na ispitu 
poznavanja hemije, pa su se često veoma nespretno pokušavali izvući iz 
lavirinta njima tako strane materije taktikom "napad je najbolja odbrana", ali 
su uspeli samo da od veštaka, a potom i veća, izmame neskriven smeh, sve dok 
svoju priliku nije dočekao dr Zarubica.
Postavivši bar pedesetak pitanja uže stručnog karaktera, farmaceut Zarubica je 
pokušao da zbuni i ospori stručni kredibilitet veštaka zalazeći u detalje 
farmaceutske struke, ali se Neveščanin sa svoje strane nije dala lako zbuniti, 
ograđujući se nalogom koji je dobila od istražnog sudije, gde se zahtevala 
isključivo analiza na opojne droge. Suđenje se nastavlja 13. marta.