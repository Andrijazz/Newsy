> Izvor: matf
> Datum: 
> Rubrika: info_hronika
> Naslov: Suđenje za zločin na "Ovčari"
> Članak:


Prema svedočenju Srećka Borisavljevića koji je juče ispitan pred sudskim većem 
Posebnog odeljenja za ratne zločine Okružnog suda u Beogradu, u postupku koji 
se vodi protiv optuženih za ubistvo 192 hrvatska ratna zarobljenika na 
poljoprivrednom dobru "Ovčara" kod Vukovara, veliki broj uhašpenih bio je 
smešten u prostorijama fabrike "Velepromet", u centru Vukovara. Borisavljević 
koji je u vreme vođenja borbi za oslobođenja grada na Vuki, bio referent organa 
bezbednosti pri Drugom jurišnom odredu, rekao je juče tokom svog svedočenja da 
je u "Velepromet", dva dana pošto je oslobođen Vukovar, došao komandant srpske 
dobrovoljačke garde Željko Ražnatović Arkan. Tom prilikom, Ražnjatović je 
tražio da se ljudi iz "Veleprometa" predaju pripadnicima njegove Garde.
Borisavljević, kako je ispričao, nije hteo da pristane na ovakav zahtev 
Ražnatovića, pošto ni od koga nije dobio takve instrukcije. Prema 
Borisavljevićevim rečima, Ražnatović je prokomentarisao i kako "tim ljudima 
treba da sudi narod", na šta mu je on odgovorio da neće da se meša jer to nije 
njegov problem.
- Iznenadilo me je koliko je Ražnatović bio uporan u nameri da se ljudi iz 
fabrike predaju njemu. Tvrdio je da ću mu ih predati kad tad, na šta sam ja 
odgovorio da nikada neću to uraditi. Istog dana je u Vukovar došao i Goran 
Hadžić  ispričao je Borisavljević.
Prema rečima svedoka, u fabrici "Velepromet" je, tih dana, održana sednica 
"nekakve" Vlade zapadnog Srema, kojoj on nije želeo da prisustvuje. Posle mu 
je, kako je juče ispričao, rečeno da je na njoj pogrdno govoreno o 
Jugoslovenskoj narodnoj armiji i da se zarobljenici iz "Veleprometa" predaju 
"njima gore". Na koga se to odnosilo Borisavljević nije umeo da objasni.
Borisavljević je ispričao i da je dan kasnije je ispred kasarne u Vukovaru 
dovezeno tri autobusa, koji su bili pod "obezbeđenjem" oko 50 pripadnika 
Teritorijalne odbrane. "Teritorijalci" su prema Borisavljevićevim rečima, 
psovali ljude iz autobusa.
Kao svedok tokom jučerašnjeg glavnog pretresa saslušan je Ljubiša Vukašinović, 
tadašnji zamenik Veselina Šljivančanina koji je tvrdio da hrvatski zarobljenici 
nisu odvezeni u Sremsku Mitrovicu gde je bio sabirni centar i kako je ranije 
bilo planirano, nego na Ovčaru.
Zarobljenici su odvedeni na Ovčaru posle naređenja koje je stiglo - rekao je 
Vukašinović.