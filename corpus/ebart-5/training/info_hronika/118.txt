> Izvor: matf
> Datum: 
> Rubrika: info_hronika
> Naslov: Podgorica - Izveštaj nezavisnih eksperata OEBS i Saveta Evrope o aferi trgovine 
> Članak:

ljudima u Crnoj Gori, poznatoj kao "slučaj Moldavka", u utorak je upućen  
vlastima u Podgorici, potvrdio je podgoričkim Vijestima portparol OEBS u Beču 
Ričard Marfi. On je dodao da se reakcija crnogorskih vlasti na taj dokument 
očekuje u roku od tri sedmice. Potpredsednik Vlade Crner Gore Dragan Đurović 
ranije je izjavio da će crnogorska vlast poštovati preporuke komisije OEBS. 
 Izveštaj o aferi uradila su četvorica stranih nezavisnih eksperata, koje su 
OEBS i Savet Evrope angažovali da preispitaju zakonitost vođenog postupka 
protiv osumnjičenih, uključujući i doskorašnjeg zamenika državnog tužioca Crne 
Gore Zorana Piperovića. Protiv njega, Irfana Kurpejovića, Bajrama Orahovca i 
Ekrema Jasovića, vođena je višemesečna istraga zbog sumnji da su zlostavljali, 
preprodavali i silom navodili na prostituciju Moldavku S.Č. Osnovni tužilac 
Zoran Radonjić je, međutim, odustao od krivičnog gonjenja. 
Advokat jednog od osumnjičenih za aferu trgovine ženama u Crnoj Gori Goran 
Rodić izjavio je juče da nije upoznat da li je u Crnu Goru stigao izveštaj 
komisije OEBS o slučaju Moldavke S.Č. U državnom tužilaštvu agenciji Beta su 
kazali da o Marfijevim navodima ništa ne mogu da kažu.