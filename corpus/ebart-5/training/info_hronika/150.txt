> Izvor: matf
> Datum: 
> Rubrika: info_hronika
> Naslov: Fond za humanitarno pravo podneo žalbu sudu
> Članak:


Beograd - Fond za humanitarno pravo podneo je žalbu Okružnom sudu u Beogradu na 
presudu u slučaju prinudne mobilizacije i slanja na ratište sedmorice 
izbeglica. Prvi opštinski sud u Beogradu obavezao je državu Srbiju da 
izbeglicama Milanu Ćuku, Rajku Popoviću, Obradu Šorgiću, Zoranu Blagojeviću, 
Ljubiši Šuši, Sljavoljubu Šuši i Branku Šesto isplati od 40 do 100 hiljada 
dinara kao naknadu štete za pretrpljene duševne bolove. 
Oni su izbegli iz Hrvatske 1995. godine i u Srbiji dobili izbeglički status. 
Srpska policija ih je uhapsila od 14. do 19. septembra 1995. godine i sprovela 
na teritoriju Republike Srpske, čime su vlasti Srbije prekršile Konvenciju UN o 
statusu izbeglica, kao i Zakon o izbeglicama. Nakon hapšenja, Ćuk, Popović, 
Šorgić, Blagojević, Šesto, Ljubiša i Slavoljub Šuša prebačeni su u kamp Srpske 
dobrovoljačke garde u Manjači, gde su batinjani i mučeni, a zatim upućeni na 
ratište u BiH. FHP, koji u ime 709 izbeglica iz Hrvatske i BiH i njihovih 
porodica vodi postupke protiv Republike Srbije za naknadu štete zbog prisilne 
mobilizacije. Među njima su i 64 najbliža rođaka izbeglica koji su poginuli 
nakon što su nezakonito mobilisani.