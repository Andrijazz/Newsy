> Izvor: matf
> Datum: 
> Rubrika: info_hronika
> Naslov: O INCIDENTIMA U SRPSKIM ZATVORIMA
> Članak:


Uprava za izvršenje zavodskih sankcija demantuje pisanje pojedinih medija

TRAGOM VESTI

Posle informacije o velikoj pobuni u Kazneno-popravnom domu u Sremskoj 
Mitrovici još nije jasno šta se zapravo desilo u ovom zatvoru. Naime, prema 
nezvaničnim informacijama, 700 zatvorenika iz Prvog paviljona odbilo je 
poslušnost, ali je Uprava za izvršenje zavodskih sankcija srpskog Ministarstva 
pravde to demantovala. 
U saopštenju ove uprave navodi se da se sve aktivnosti u toj ustanovi "odvijaju 
u skladu sa Zakonom o izvršenju krivičnih sankcija". 
Ta uprava je odbacila tvrdnje pojedinih medija da je bilo nereda u zatvoru i da 
su neki od čuvara zadržani kao taoci. 
- Smatramo da je u pitanju senzacionalistički pristup u informisanju koji može 
imati negativne posledice u pogledu bezbednosti ustanova u sistemu izvršenja 
zavodskih sankcija - navodi se u saopštenju.
Kako javlja Televizija B92, među zatvorenicima u zatvoru Zabela kod Požarevca 
preksinoć je došlo do svađe i fizičkog okršaja. Prema informaciji koja je 
objavljena, prilikom razdvajanja osuđenika koji su učestvovali u fizičkom 
obračunu, i stražari su bili prinuđeni da upotrebe fizičku silu. Zaposleni u 
Zabeli tvrde da je za sada u tom kaznenom zavodu mirno.
- Preksinoć nešto posle 18 sati na prijemno odeljenje požarevačke Opšte bolnice 
doveden je osuđenik Edis Škorić sa nagnječenjem ruke, nakon čega je previjen na 
Ortopediji i vraćen u Zabelu. Zatvorenici kažu da se taj osuđenik ponaša 
problematično i da su sukobi u koje uleće sa osuđenicima prilično česti - 
javlja B92.