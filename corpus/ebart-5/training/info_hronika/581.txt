> Izvor: matf
> Datum: 
> Rubrika: info_hronika
> Naslov: Novi poziv DSS za formiranje skupštinske većine u Užicu
> Članak:


Užice - Predstavnici užičkog odbora DSS, ponovo su uputili poziv parlamentarnim 
strankama u gradu da učestvuju u pregovorima sa novoizabranim predsednikom 
opštine Tihomirom Petkovićem (DSS) o formiranju odborničke većine u užičkoj 
skupštini. Inače, za poslednjih sedam dana, ovo je drugi poziv DSS za 
pregovore, jer su prvi koji je uputio predsednik opštine, odbile stranke koje 
su sa DSS činile prethodnu skupštinsku većinu. 
Nedeljko Milosavljević i Nedeljko Tomić, članovi užičkog odbora DSS, poručili 
su da bi formiranje skupštinske većine oko predsednika opštine, omogućilo gradu 
stabilno funkcionisanje lokalne samouprave i javnog sektora, ali i "realizaciju 
predizbornih obećanja novoizabranog predsednika". Milosavljević je saopštio da 
su "strančarenje i politikanstvo uticali na to da "Užice nije dobilo sedam do 
osam miliona evra za sekundarnu gasifikaciju iz Nacionalnog investicionog 
plana, novac za modernizaciju opštinske uprave, ni sredstva za stanogradnju". 
Na novinarsko podsećanje da su DS, SPO, GSS, PSS, SDP i LDP, odbile raniji 
poziv predsednika opštine, protiveći se njegovom stavu da NS imenuje opštinskog 
menadžera, a G17 Plus zamenika predsednika opštine, saopštavajući da "nije 
prirodno da formiraju novu koaliciju sa partnerima (DSS i G17 Plus), koji su 
rasturili prethodnu koaliciju, a u toku izbora za predsednika bili u koaliciji 
sa SPS," Tomić je ponovio svoj poziv.
- Mi ih još jednom pozivamo, a nakon njihovog odgovora  razradićemo drugu 
strategiju, koja će sigurno biti u interesu ovog grada. DSS opstaje u ovoj 
zemlji baš iz razloga što radi u interesu građana - rekao je.
On je naveo da je u interesu Užica da se " napravi široka koalicija stranaka", 
ali je odbio da saopšti detalje rezervne varijante pregovora o skupštinskoj 
većini, ukoliko bude odbijen i drugi poziv. Tomić je takođe odbio da saopšti 
imena budućeg opštinskog menadžera i zamenika predsednika opštine, rekavši da 
personalna rešenja za ove funkcije predlaže predsednik opštine i da bi novinari 
to njega trebalo da pitaju.