> Izvor: matf
> Datum: 
> Rubrika: info_hronika
> Naslov: Protiv Dejana Milenkovića pred Četvrtim opštinskim sudom pokrenute istražne 
> Članak:

radnje samo zbog falsifikovanja isprave

Advokat Gligorijević kaže da je prisustvo Bagzija u kamionu koji je uleteo u 
Đinđićevu kolonu samo podudarnost

Dejan Milenković Bagzi je pušten iz pritvora - rekao je juče "Blicu" njegov 
branilac Miodrag Gligorijević.
Bagzi je u petak vozeći kamion uleteo u kolonu vozila u kojoj je bio i srpski 
premijer Zoran Đinđić. Advokat Gligorijević je izjavio da je vanraspravno veće 
Četvrtog opštinskog suda u Beogradu uvažilo žalbu odbrane i ukazalo na to da ne 
postoje zakonski razlozi za zadržavanje u pritvoru Milenkovića, protiv kojeg su 
pokrenute istražne radnje samo zbog falsifikovanja isprave.
- Verovao sam da će farsa da se prekine i ova sudska odluka je učvrstila moje 
poverenje u domaće pravosuđe - kazao je Gligorijević.
On je istakao da je Milenkovićevo prisustvo u kamionu koji je naleteo na kolonu 
vozila u kojoj je bio Đinđić "nesrećna podudarnost". Gligorijević je ponovio da 
je angažovan tek pre četiri dana i da mu Bagzi ništa nije rekao ništa o 
navodnom zatočeništvu kod Dušana Spasojevića i Milorada Lukovića Legije, o čemu 
je pre mesec dana govorio biznismen Ljubiša Buha Čume.
Povodom ovog slučaja, advokat Božo Prelević kaže za "Blic" da je policija, 
posle saopštenja u kojem kaže da je "osoba s bogatom kriminalnom prošlošću 
posle incidenta kod 'Beogradske arene' pokušala da pobegne" morala da objasni 
mnoge stvari.
- Pre svega, trebalo je da objasni ko mu je pomagao u pokušaju bekstva, ko je 
vozaču kamiona javio maršrutu kretanja kolone u kojoj se nalazio premijer 
Đinđić, ko je javio brzinu kojom se kreće kolona vozila... Bez tih elemenata 
nema ni krivičnog dela, a na stranu što Milenković može da tuži policiju što ga 
je u saopštenju okarakterisala kao čoveka sa bogatom kriminalnom prošlošću, 
budući da on nikada nije osuđivan, niti se protiv njega vodi bilo kakav 
krivični postupak - rekao je Prelević.
U svojim ranijim izjavama elektronskim medijima Prelević je rekao da je celo 
ovo zamešateljstvo posledica želje da se Zoran Đinđić prikaže kao žrtva. 
Prelević je dodao da vlast "naduvava prošlonedeljni događaj jer im je potrebno 
sklonište od aktuelnih događaja u ekonomskoj, političkoj, pa i bezbednosnoj 
sferi". Prelević je u tim izjavama povukao i paralelu između zločina na 
Ibarskoj magistrali, kada su poginula četvorica funkcionera SPO, i ovog 
slučaja, rekavši da bi trebalo pogledati kakav je kamion korišćen za sudar sa 
neblindiranim vozilom, a u kakvom se nalazio Dejan Milenković prilikom 
naletanja na kolonu blindiranih vozila.