> Izvor: matf
> Datum: 
> Rubrika: info_hronika
> Naslov: Epilog stravične tragedije u selu Glogovac kod Jagodine gde je Janju Jovanović 
> Članak:

ubio Milan Šundić

Slao preteće poruke na mobilni telefon. Žena ubijena pred četvorogodišnjim sinom

U ranim jutarnjim satima, prošlog četvrtka usnule žitelje jagodinskog sela 
Glogovac iz sna je probudio vrisak preklane žene u samrtnom ropcu. Milan Šundić 
(47) iz Krušara nadomak Ćuprije provukao se kroz omaleni prozor na kući u kojoj 
je u tom trenutku spavala Janja Jovanović s četvorogodišnjim sinom Stefanom 
Šundićem i sinom iz prvog braka Miloradom (16). Kako nezvanično saznajemo, 
ubica je prišao krevetu na kome je spavala nesrećna žena sa sinom, probudio je 
i počeo kuhinjskim nožem da je bode u predelu stomaka. Užasnuta žena skočila je 
s kreveta i pokušala begom da se spase od zločinca. On ju je sustigao u 
predsoblju kuće i tu je naočigled sina Stefana zaklao. 
Ipak, Janja Jovanović je smogla toliko snage i nekako se oteturala preko puta 
ka kući u kojoj je živela njena ćerka Maja (24) sa suprugom Daliborom 
Miloradovićem, noseći u ruci sečivo kojim joj je grkljan bio presečen. 
Probudila je ćerku i ukućane i sva u krvi, pre nego što će se srušiti, stigla 
da kaže: "Milan me zakla". Odmah nakon tih reči srušila se i ubrzo izdahnula.
Ubica se odmah nakon zločina dao u beg, a za njim je krenuo Janjin sin Milorad. 
Ipak, Šundić je dečaku zavarao trag i nestao u susednim dvorištima. Krio se sve 
do subote, kada su ga pripadnici SUP-a Jagodina, posle gotovo dvodnevne potere 
uhapsili na tavanu u dvorištu njegove kuće u Krušaru.
Dobro upućeni u ovu tragediju vele da motive za ovo mučko ubistvo treba tražiti 
u neraščišćenim računima između bivših ljubavnika Janje Jovanović i Milana 
Šundića koji su u vanbračnoj zajednici izrodili sina Stefana, neposrednog 
svedoka ubistva. 
Oni vele da je Šundić u trenutku zločina, navodno, bio u prilično pijanom 
stanju, što se sa sigurnošću ne može utvrditi, jer se Šundić nakon zločina krio 
više od 24 časa. Čak i da jeste, tvrdi porodica umorene Janje Jovanović, on je 
biciklom morao da prevali nekoliko kilometara od Krušara do Glogovca, da se 
popne kroz mali prozor koji se nalazi na dva metra od zemlje i da se neopaženo 
približi usnuloj ženi i sinu i za taj period  je imao sasvim dovoljno vremena 
da shvati šta namerava da učini. Ako se tome pridoda i njegov beg nakon 
zločina, kažu Janjini rođaci, više je nego jasno da je znao kakvo zversko 
nedelo čini. Na nekoliko dana pre tragedije, 7. jula oko 22 časa i 30 minuta 
Janja je od Milana dobila preteću poruku preko mobilnog telefona, ali nažalost 
ni ona, niti bilo ko drugi nije je shvatio ozbiljno. U poruci koja je predata 
istražnim organima stoji: "Janjo, nemojte da isključujete telefon. Sinu sam 
predao slavu i kolač, a ja sam se zakleo u njega da ću što sam zamislio i 
ispuniti, kunem se".
Svoj zločinački naum Milan je i ispunio napravivši od svog sina, 
četvorogodišnjeg Stefana, siroče. Na ulicama Krušara i obližnjeg Glogovca 
meštani kažu da i Janju i Milana još od ranije prati zla kob. Naime, Janja iz 
prvog braka ima dva sina i ćerku, a Milan tri ćerke. Nesrećnoj Janji je pre 
dvadesetak godina ispred porodične kuće poginuo sin u saobraćajnoj nesreći, a 
optuženom za ovo ubistvo Milanu Šundiću je u dvorištu kuće nesrećnim slučajem 
pre petnaestak godina traktor pregazio jednu ćerku. U vanbračnoj vezi oboje su 
dobili sina Stefana, koji je sticajem nesrećnih i tragičnih okolnosti bio 
svedok smrti majke od ruke svog oca na krajnje brutalan način.
Tragično stradala Janja Jovanović sahranjena je u prisustvu rođaka i prijatelja 
minulog vikenda, a prave motive koji su doveli do toga da Milan Šundić mučki 
liši života Janju pokušaće da utvrdi istraga koja je u toku.