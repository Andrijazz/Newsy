> Izvor: matf
> Datum: 
> Rubrika: info_hronika
> Naslov: Drama u selu na severu Bačke
> Članak:


Trojica provalnika poharali domaćinstvo braće Tumbas u selu Đurđinu. Bilo je to 
samo jedno u nizu razbojništava

U domu braće Pere (59) i Laze (65) Tumbas u Ulici Vladimira Nazora 27 u 
Đurđinu, u nedelju uveče odigrala se prava drama kada su u potrazi za novcem u 
kuću upala trojica maskiranih razbojnika naoružanih bejzbol palicama. U tom 
momentu, braća, koja žive u  usamljenoj kući u selu, upravo su večerala.
- Moj brat Pera je gluv, ali ni ja nisam čuo kada su ušli u kuću.  Odjednom me 
je nešto s leđa udarilo u glavu. Pao sam, a oni su, maskirani fantomkama, 
prišli bratu, izvadili mu slušni aparat, vezali ga i pokazali da ćuti. Od mene 
su tražili novac. Rekao sam: "Deco, novac je u šifonjeru" i rukom im pokazao 
gde se nalazi ključ. Jedan me je nogom gazio po vratu, a drugi je iz šifonjera 
izvadio 206.000 dinara i 350 evra. Udarali su me, zavrtali ruku, gazili i 
pitali gde je ostali novac. Rekao sam im da nemam više, da sam prošle nedelje 
kupio traktor i da ga mogu videti u dvorištu - kaže Laza Tumbas.
Tumbas tvrdi da su razbojnici pretili da će ih pobiti. 
- Rekli su "došli smo s ratišta" i "nije nam ništa da ubijemo".
Onaj što je bio vođa rekao je da će nas politi benzinom i obojicu s kućom 
zapaliti. Odgovorio sam da u kući više nemamo ni dinara. Onda su se smilovali. 
Vezali su nas obojicu, ali tako da smo nogama bili okrenuti jedan prema 
drugome, i otišli. Iščupali su telefonski kabl. Pretresli su mi džepove, ali na 
sreću, unutra nisu pronašli britvu. Ostavili su i upaljeno svetlo, a nas 
dvojica smo se potom polako, milimetar po milimetar, primicali jedan drugome, 
pa je Pera uspeo da mi iz džepa izvadi i otvori bricu. Tako sam obojicu 
oslobodio - kaže Lazo Tumbas i navodi da su vezani proveli oko četiri sata i da 
su, kada su se oslobodili, bili poluukočeni.
- Bilo je oko ponoći. Nisam imao kome da se obratim za pomoć. Tek ujutro sam 
otišao do komšija i pozvao policiju. Došli su brzo. Odveli su me kod lekara, 
ali hvala Bogu nemam težih povreda. Samo levom rukom ne mogu ništa da radim, a 
i vrat me boli jer su me udarali palicom i gazili - navodi stariji brat Tumbas.
- Zubima sam kidao veze kada su otišli. Srećan sam što nas nisu polili benzinom 
i zapalili. Hvala Bogu i da sam u džepu imao britvu  jer da se nismo oslobodili 
veza, do jutra bismo obojica, verovatno, pomrli. Ko zna da li bi i kada neko 
došao kući i pronašao nas - napominje Lazo.
Policija je u ponedeljak kratko saopštila da je nad T.L.L. i T.L.P. iz Đurđina 
izvršeno razbojništvo i da se intenzivno radi na otkrivanju počinilaca.
Inače, u ovom selu u poslednje vreme dogodio se veći broj provala i 
razbojništava.