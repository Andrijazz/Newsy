> Izvor: matf
> Datum: 
> Rubrika: info_hronika
> Naslov: ZAVRŠENO PRESLUŠAVANjE PRISLUŠKIVANIH RAZGOVORA LjUBOMIRA VUČKOVIĆA
> Članak:

 
Prikazani video-snimci koje je policija načinila prateći sudiju Ljubomira 
Vučkovića u njegovim susretima sa ljubavnicom i Gobeljićem

NEKA frka se digla oko "Dugačkog". Nešto ima. Isključi sve telefone i nemoj 
nikoga da zoveš. Poslušaj me i sutra uveče se uključi. Bio sam kod onog 
"specijalnog" - deo je razgovora koji je policija snimila priskuškujući 
telefone Zorana Jotića Jotke i njegovog kuma Nenada Jovanovića, zvanog Mali 
Bidža.
U ovom razgovoru, koji je juče pušten u Specijalnom sudu, jasno se moglo čuti 
kako Jovanović  upozorava Jotića, i to uoči održavanja sednice Vrhovnog suda 
Srbije (septembar prošle godine), na kojoj se raspravljalo o žalbama na presudu 
"kruševačkoj grupi". Prema optužnici, Jovanović i Ljubinko Gobeljić bili su 
Jotićeva veza da se podmićivanjem sudije VSS Ljubomira Vučkovića donese odluka 
u korist Jotića. Prema nekim tvrdnjama "Dugački" je nadimak za Gobeljića.
- Svi vitamini (novac) su dati - obaveštava Gobeljić Jotića. - Ići će sto odsto 
do kraja. Što više čita predmet, (Vučković) sve je sigurniji da je presuda bez 
razloga. Imamo tri čoveka. Ona žena mnogo znači.
Na pitanje sudije Radmile Dragičević-Dičić šta znači ovaj razgovor, Jotić je 
odgovorio da su u pitanju njegovi advokati.
- Ko je ta žena? - interesovalo je predsednik veća.
- Čuo sam razgovor, ali ni ja taj deo ne razumem - odgovorio je optuženi. - 
Sumnjao sam u Gobeljića, da ne govori istinu.
- Da li je sudija Vučković tražio pare?
- Sudija ne, advokati jesu. Niko mi ni preko telefona nije signalizirao da 
sudija traži pare.
Tokom jučerašnjeg dana prikazani su i video snimci na kojima se sudija Vučković 
vidi u društvu mlade devojke, koju je čekao ispred jedne zgrade, a zatim i 
njegov susret sa Gobeljićem. Posle srdačnog pozdrava u Ustaničkoj ulici u 
blizini opštine Voždovac, tajno su snimljeni kako razgovaraju i udu prema 
zgradi Specijalnog suda. Posle nekog vremena, ponovo se srdačno pozdravljaju i 
svako odlazi na svoju stranu.