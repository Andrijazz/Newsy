> Izvor: matf
> Datum: 
> Rubrika: info_hronika
> Naslov: Predlog izmena Zakona o obrazovanju u parlamentu sledeće nedelje
> Članak:


Beograd - Predlog izmena Zakona o osnovama sistema obrazovanja i vaspitanja već 
sledeće nedelje bi mogao da se nađe pred poslanicima Skupštine Srbije, najavila 
je juče ministarka prosvete Ljiljana Čolić. Na jučerašnjoj sednici skupštinskog 
Odbora za prosvetu Skupštine Srbije Čolić je rekla da je većina članova tog 
odbora saglasna da su izmene postojećeg Zakona neophodne i da ministarstvo sada 
očekuje da dobije amandmane na predložene izmene zakona. 
Odgovarajući na primedbe bivšeg resornog ministra Gaše Kneževića, Čolić je 
ocenila da kritičarima u predloženim izmenama "nedostaju ishodi", dok 
prestavnicima resornog ministarstva u starom zakonu "nedostaje znanje". 
Kritikujući izjavu Čolićeve da bi realnost Srbije trebalo da podstakne promenu 
zakona, Knežević je agenciji Beta kazao da se predloženim izmenama "zamrzava 
stanje u zakonodavnom nivou u prošlom vremenu". 
- Dakle, ona (Čolićeva) sada čeka da se sistem sam od sebe promeni da bi onda 
novim zakonskim rešenjem bio ponovo regulisan. To je bitna razlika između nas. 
Mi smo sistem zakonski podigli i tražili smo od učesnika u procesu rada da se 
puno napregnu da bi dostigli standarde. Oni su ga zamrzli na donjem nivou i 
čekaju od života da se sam promeni da bi ga ponovo regulisali zakonom, kazao je 
Knežević. On je ocenio da će Srbija "zapravo dugo živeti u prošlom veku što se 
obrazovanja tiče". Beta