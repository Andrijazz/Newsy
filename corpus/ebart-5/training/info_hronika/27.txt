> Izvor: matf
> Datum: 
> Rubrika: info_hronika
> Naslov: PRI KRAJU ISTRAGA O CRNOGORSKOJ SEKS-AFERI 
> Članak:


Ana Vuković će ove sedmice završiti istragu 

Podgorica, 10. marta 

Ana Vuković, istražni sudija Osnovnog suda u Podgorici, privodi kraju gotovo 
četvoromesečnu istragu u velikoj crnogorskoj seks-aferi i kako je najavila do 
kraja ove sedmice će sklopiti korice dosijea od gotovo hiljadu stranica. U roku 
od četrdeset osam sati potom, osnovni tužilac Zoran Radonjić mora da se izjasni 
da li ima osnova za podizanje optužnice i krivično gonjenje Zorana Piperovića, 
Irfana Kurpejovića, Bajrama Orahovca i Ekrema Jasavića, glavnoosumnjičenih za 
trgovinu mladim ženama, odnosno prostituisanje i raznovrsne oblike 
zlostavljanja moldavske državljanke S. Č. 

 
Grafit u Podgorici  

Ostalo je, kako saznajemo, da se saslušaju još samo dva svedoka iz Bosne i 
Hercegovine, jer Ana Vuković, po svemu sudeći, neće uvažiti zahteve advokata 
četvorice osumnjičenih koji uporno insistiraju da se kao svedok neizostavno 
sasluša i Helga Konrad, čelni čovek u Paktu stabilnosti za borbu protiv 
trgovine ljudima. Njoj su advokati kivni zbog bezrezervne podrške Sigurnoj 
ženskoj kući i onima koji su obelodanili aferu, a posebno stoga što je od 
crnogorskog premijera Mila Đukanovića javno zatražila brzo fer suđenje 
osumnjičenima za učešće u ovom prljavom i sramotnom poslu i tako, kako smatraju 
advokati, prejudicirala ishod istrage i najavila podizanje optužnice. 

Njihov kolega iz "suprotnog tabora", zastupnik Moldavke S. Č. advokat Dragan 
Prelević, pak smatra da zahtevi za saslušavanje Helge Konrad i još nekih koje 
su predložili branioci osumnjičenih, predstavljaju najobičniju "medijsku dimnu 
zavesu" kojom se želi zakloniti i skrenuti pažnja sa aktuelnog pitanja smene 
državnog tužioca Božidara Vukčevića, odnosno izvođenje na čistinu javnosti još 
nekih koji su takođe upleteni u ovu aferu.