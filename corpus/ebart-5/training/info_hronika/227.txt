> Izvor: matf
> Datum: 
> Rubrika: info_hronika
> Naslov: Transparentnost Srbija i mediji protiv korupcije
> Članak:


Beograd - Glavni urednici najuticajnijih listova su, sa šireg spiska tekstova 
koji se bave korupcijom u štampanim medjima u proteklih sedam dana, a u okviru 
akcije nevladine organizacije Transparentnost Srbija, kao pozitivan primer 
izabrali tekst - Osam godina zatvora bivšem inspektoru policije zbog primanja 
mita od kriminalaca. 
Vrhovni sud Srbije je potvrdio ranije izrečenu presudu novosadskog Okružnog 
suda, kojim je bivši policijski inspektor osuđen na osam godina zatvora zbog 
usluga koje je činio pripadnicima tzv. zemunskog klana. Ova vest je zaslužila 
da bude istaknuta, jer je reč o jednom od retkih postupaka za podmićivanje 
pripadnika pravosuđa i policije od strane organizovanog kriminala, koji je 
okončan osuđujućom presudom. 
U akciji NVO Transparentnost Srbija, započetoj 3. aprila, a čiji je cilj 
podrška borbi protiv korupcije, kao negativan primer izabran je tekst - Optužbe 
protiv članova bivše vlade za korupciju pri izdavanju dozvola za benzinske 
pumpe. 
Optužbe za korupciju pri izdavanju dozvola za benzinske pumpe zaslužuju punu 
pažnju istražnih organa, a ne samo komisije, koja je formirana u okviru 
resornog ministarstva. Osumnjičena strana osporava ne samo primanje mita već i 
postojanje posla koji je navodno zaključen kao rezultat podmićivanja, tako da 
se ne može izvesti zaključak o osnovanosti optužbi. Dokazi se navodno nalaze u 
posedu strane koja je dala mito, i koja zbog toga može biti krivično gonjena. 
To nas dovodi do pitanja mehanizama za efikasno gonjenje krivičnih dela 
korupcije. Mogućnost da oni koji primaju ili daju mito budu otkriveni, bila bi 
daleko veća kada bi propisima bilo garantovano oslobađanje od krivične 
odgovornosti za učesnika u "poslu" koji prvi prijavi krivično delo, navodi u 
jučerašnjem obrazloženju Transparentnost Srbija.