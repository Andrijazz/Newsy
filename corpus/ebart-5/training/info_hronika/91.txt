> Izvor: matf
> Datum: 
> Rubrika: info_hronika
> Naslov: Kako je teklo rasvetljavanje muČkog ubistva policijskog generala BoŠka Buhe 
> Članak:


Vođa grupe Željko Maksimović pobegao iz zemlje ubrzo posle zločina. Na "listi 
za odstrel" ove grupe i pokojni premijer, Miroljub Labus, Čeda Jovanović, 
Vojislav Šešelj, Jovica Stanišić...

BEOGRAD - Godinu   dana posle   ubistva policijskog generala Boška Buhe, na 
optuženičku klupu   specijalnog suda za borbu protiv organizovanog kriminala, 
sešće okrivljeni za njegovu smrt. Doduše, glavnom organizatoru mučkog zločina 
sudiće se u odsustvu. Reč je o Željku Maksimoviću Maki, koji se tereti da je sa 
svojom grupom ubio Buhu,   i počinio i druga krivična dela.
 Nikola Maljković sa Banjice,   malo poznat u beogradskim kriminalnim 
krugovima, optužen je da je upravo on taj koji je u noći između 10. i 11. juna 
2002. godine, tačnije  dva sata i 40 minuta iza ponoći, sa više hitaca iz 
automata usmrtio policijskog generala Buhu, tadašnjeg pomoćnika načelnika 
Resora javne bezbednosti MUP Srbije. Svi oni koji su smatrali da će sa novom 
vlašću prestati i surovi obračuni i besmisleni zločini, bili su na najstrašniji 
način razuvereni.

OBEĆANJE MINISTRA

MINISTAR policije Dušan Mihajlović tih dana obećavao je da će policija "
prevrnuti i nebo i zemlju" u potrazi za ubicama. Usledile su danonoćne istrage, 
potrage i privođenja stotina ljudi. Posle nekoliko meseci "prevrtanje" je 
urodilo plodom. 
Na konferenciji za novinare obelodanjeno je da se zna ko je organizovao  i 
izvršio zločin. Prst je uperen u Željka Maksimovića Maku, do tada gotovo 
zaboravljenog pripadnika beogradskog podzemlja, koji je, kako se kasnije 
ispostavilo, suviše često sarađivao sa nekadašnjom srpskom DB.
Kao saučesnici pored Maljkovića, koji je označen kao ubica, u pritvoru su se 
našli i Dragan Ilić Limar, Vladimir Jakšić Karlos, Bojan Miletić i policajci 
Dragan Alijević i Goran Rajić. Ova dvojica bivših radnika MUP pušteni su da se 
brane sa slobode. Pored Make, policija traga i za Slobodanom Kostovskim, kome 
će se, takođe, najverovatnije suditi u odsustvu.
Hvatanje ubica policijskog generala Boška Buhe, ministar Mihajlović je nazvao "
najširom, najsloženijom i najdužom operativnom akcijom srpske policije u 
poslednjih nekoliko decenija". Na ovom slučaju pored SUP Beograd i 
Bezbednosno-informativne agencije (koji su izneli najveći teret) radili su i 
pripadnici Uprave za borbu protiv organizovanog kriminala, ali i drugi delovi 
MUP Srbije.
Ko je Željko Maksimović, zvani Maka? Prema rečima Mihajlovića, "ima indicija da 
mu je uža specijalnost likvidacija pripadnika MUP Srbije". Mediji su to odmah 
povezali sa likvidacijom još jednog generala policije - Radovana Stojičića 
Badže. Ima i onih koji tvrde da je on umešao prste i u smaknuće Zorana 
Todorovića Kundaka, jednog od nekadašnjih čelnika Jugoslovenske levice i 
generalnog direktora "Beopetrola".

CILJAO NA HAOS

AKO su ovo samo nagađanja, onda je više nego sigurno da je Maka 17. marta 
1995.  u Ulici Svetozara Markovića u Beogradu ubio policajca Gorana Radulovića, 
koji je pokušao da ga legitimiše. Samo zahvaljujući njemu znanim prijateljima 
uspeo je ne samo da izbegne kaznu, već i da od zločinca gotovo postane žrtva.
Operativci BIA došli su do podataka da je posle Buhe, planirao i da ubije, sada 
pokojnog, premijera Zorana Đinđića, potom Miroljuba Labusa, Čedomira 
Jovanovića, ali i Vojislava Šešelja,  čak i Jovicu Stanišića. Cilj mu je bio, 
kako je policija pojasnila, da sa svojom ekipom  izazove haos i destabilizaciju 
države. 
Tokom policijske akcije "Sablja", koja je usledila posle atentata na  Đinđića, 
a koga je ubio suparnički klan pod vođstvom  Dušana Spasojevića Šiptara i 
Milorada Lukovića Legije, uhapšena su i trojica članova Makine grupe. Jedan od 
njih, za koga se tvrdi da je nekoliko puta za račun Maksimovića okrvavio ruke, 
ponudio je svedočenje o  Makinim zlodelima u zamenu za specijalni status.
Pre dva i po meseca  na brifingu za novinare u Vladi Srbije rečeno je da se 
Maksimović sprema da dođe u zemlju i nastavi sa zločinima. Policija, međutim, 
kako je pojašnjeno, čini sve da ga uhapsi i privede ruci pravde.
Ovo je prvi slučaj u kome će se pojaviti i zaštićeni svedok. Tvrdi se da je to 
mladić koji je sa Maljkovićem bio u trenutku dok je ovaj pucao u policijskog 
oficira.