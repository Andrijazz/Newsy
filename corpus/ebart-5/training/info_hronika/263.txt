> Izvor: matf
> Datum: 
> Rubrika: info_hronika
> Naslov: POSLE SMENE ČELNOG ČOVEKA SPECIJALACA 
> Članak:


Smenjeni Goran Radosavljević Guri postavljen za savetnika Uprave policije pri 
MUP-u 
  
U medijima se već dugo nagađalo o smeni Gorana Radosavljevića Gurija, koji je 
"preživeo" prvi talas promena posle izbora kada je, do tada vladajuća, 
koalicija DOS, otišla sa vlasti. Tada su smenjeni pomoćnik ministra Nenad 
Milić, načelnik Resora javne bezbednosti Sreten Lukić, načelnik UBPOK-a Boro 
Banjac.
Postoje spekulacije o prijateljstvu Gorana Radosavljevića Gurija sa surčinskim 
biznismenom Dragoljubom Markovićem, vlasnikom firme "Krmivo produkt", 
finansijerom Demokratske stranke, na koju je imao i veliki uticaj. I sam 
Radosavljević je navodno bio simpatizer ove, donedavno vladajuće, stranke. 
Pripadnici žandarmerije su se istakli i prilikom operacije "Sablja", gde su 
bili nosioci represivnih mera države, ali i radili na obezbeđivanju važnih 
republičkih institucija. 

Goran Radosavljević Guri je karijeru u policiji počeo 1986. godine. Zanimljivo 
je da je bio vatrogasac, ali je ubrzo napredovao i postao instruktor borilačkih 
veština, a važi i za dobrog strelca. Kasnije je prešao u Specijalnu 
antiterorističku jedinicu, sa kojom je boravio i na Kosovu i Metohiji. 
Radosavljević se na ovom kriznom području istakao a osim pohvala stekao je i 
nadimak Guri, što na albanskom znači kamen. 

Prelomni trenutak u njegovoj karijeri je bio 5. oktobar 2000. kada se jedinica 
na čijem se čelu nalazio tada major Goran Radosavljević, nije intervenisala 
protiv demonstranata. Sledi unapređenje za unapređenjem, da bi na kraju došao 
do čina general-potpukovnika i mesta komandanta žandarmerije. 

Radosavljević nije izbegavao kontakt sa medijima, a imao je hrabrosti da se 
oglasi i u kriznim situacijama. Jedna od njih bila je i pojava nekoliko 
pripadnika žandarmerije u Specijalnom sudu, koji su bili obučeni u majice na 
kojima se nalazio grb rasformirane Jedinice za specijalne operacije. 
Ispostavilo se da niko od ljudi koji su nosili te majice nije bio pripadnik ove 
specijalne jedinice, a situacija se ubrzo smirila. Guri je bio uzdržan i 
prilikom protesta pripadnika ove jedinice 2001. godine, a tada su mnogi rekli 
da je to zato što se radi o njegovim ratnim drugovima. Ipak, ne treba 
zanemariti rivalitet koji je vladao između SAJ i JSO. 

Taj rivalitet nije smetao da pripadnici JSO, koji nisu uhapšeni i otpušteni, 
pređu u redove žandarmerije i to u protivterorističku jedinicu. Na poslednjim 
predstavama policije ti isti momci su, samo u uniformama žandarmerije, 
prikazivali iste veštine koje su na prethodnim priredbama prikazivali u 
uniformama JSO. Žandarmeriju čine četiri odreda, više odeljenja za operativne 
poslove, za obaveštajne i kontraobaveštajne poslove, za vezu, za logistiku, za 
obuku i za sanitet, pored, već pomenute Protivterorističke jedinice. 
Radosavljević je postavljen na mesto savetnika u Upravi policije pri 
Ministarstvu unutrašnjih poslova. Novi komandant žandarmerije, elitne jedinice 
MUP Srbije je general Borivoje Tešić, koji je na tom mestu zamenio Gorana 
Radosavljevića Gurija, komandanta ove jedinice od njenog osnivanja. Tešić je u 
MUP došao pre nekoliko meseci iz Vojske Srbije i Crne Gore, gde je dugo bio 
oficir i to u gardi. Nalazio se na mestu zamenika Gorana Radosavljevića. 
Pripadnici žandarmerije kažu za Tešića da je korektan oficir, a i Guri o njemu 
ima lepo mišljenje. Ipak, "transferi" iz vojske u policiju prilično su 
neuobičajeni, pogotovo na tako važna mesta kao što je funkcija komandanta 
žandarmerije. Odluku o smeni Gorana Radosavljevića potpisao je načelnik Resora 
javne bezbednosti general Miroslav Milošević. 

Radosavljević je izjavio da mu razlozi smene nisu poznati, kao i da o tome 
odlučuje rukovodstvo MUP-a. General-potpukovnik je još dodao da njegovo nije da 
razmišlja o razlozima smene, već da poštuje i sluša naređenja.