> Izvor: matf
> Datum: 
> Rubrika: info_hronika
> Naslov: Statistika o užičkom natelitetu
> Članak:


Užice - U Užicu je tokom prošle godine rođeno 1.839 beba, što je za 172 
novorođenčeta manje nego 2003. Međutim, užička bolnica je regionalnog 
karaktera, pa se ovi podaci ne odnose samo na Užice, jer se u ovoj ustanovi 
porađaju žene iz okolnih opština, Požege, Čajetine, Bajine Bašte...
Prema podacima iz opštinske matične službe, najčešća imena koja su roditelji 
davali svojoj deci bila su Anđela, Jovana, Nikolina, Mihajlo ili Mihailo. Sve 
ređe deca nose stara imena kao što su Stanoje, Dragojlo, Milosav, Dobrivoje, 
Radivoje, Radojko ili, na primer, Milada, Latinka, Drinka, Stanojka ili 
Dobrinka.
U prošloj godini u Užicu je bilo i manje venčanja. Tako je 2004. sklopljeno 410 
brakova, a prethodne godine - 442.
Statistika ukazuje da je jedino u porastu broj umrlih. Prošle godine umrlo je 
45 ljudi više nego 2003, ali i ovaj podatak treba uzeti sa rezervom, jer se 
statistika odnosi samo na umrle u užičkoj bolnici, dok se podaci o umrlima po 
selima evidentiraju u mesnim zajednicama. 