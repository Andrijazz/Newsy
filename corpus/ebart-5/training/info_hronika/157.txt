> Izvor: matf
> Datum: 
> Rubrika: info_hronika
> Naslov: U procesu protiv nemačkog kanibala, sudija i porota suočeni sa jezivim prizorom
> Članak:


Prikazane tri video-kasete u trajanju od po 90 minuta, na kojima se vide svi 
detalji klanja, seckanja i jedenja žrtve 

KADAR prvi: dva muškarca vode ljubav. Kadar drugi: između nagih tela seva 
sečivo noža. Kadar treći: vrisak jednog od ljubavnika, koji se upravo zauvek 
rastaje od svog polnog organa, para uši. Rez. Kadar četvrti: čovek leži na 
drvenom stolu. Glava pada prema objektivu kamere. Još je živ, ali ne za dugo. 
Nož se zariva u meso...
Ove i mnoge druge jezive scene, nizale su se pred očima prisutnih u sudnici u 
Hesenu. Nastavak procesa u suđenju Arminu Majvesu (42), nemačkom kanibalu, čije 
svedočenje ovih dana potresa svet, obeležilo je kolektivno gledanje tri 
devedesetominutne video-kasete. Na njima su prikazana gotovo sva zverstva koja 
je, pre nego što je konačno ubio žrtvu, Majves isprobao na dobrovoljcu, Jirgenu 
Brandesu.

UOPŠTE NE ŽALI

NEMAČKI dnevnik "Bild" izveštava da je sudnica na četiri i po sata pretvorena u 
bioskop u kojem je prikazan horor film, kakav bi teško osmislila i najbujnija 
mašta. Doris Valter, viši kriminalistički inspektor, koja je prva pretresla 
mesto strave u Majvesovoj kući, seća se da je pribor za kasapljenje bio 
blistavo čist i uredno složen na pomoćnom stočiću kao u operacionoj sali.
Kanibal je snimio sve: od prvih zagrljaja, preko poslednjeg poljupca i molitve 
kojima se oprostio od umirućeg ljubavnika do tranžiranja leša i pakovanja u 
zamrzivač komada mesa, odvojenih od kostiju. Majves ne pokazuje ni truku 
žaljenja ili kajanja zbog svega što se dogodilo. Prema sopstvenom uverenju, za 
to ima jako oprvdanje: "On mi je sam poklonio svoje telo. Jedenje ljudskog mesa 
je tabu, ali nije zabranjeno. U suprotnom, pokažite mi zakon koji o tome 
govori." 
Zakona nema, a komesarka Valter seća se da "je svako pakovanje u zamrzivaču 
nosilo etiketu sa objašnjenjem o kom delu tela se radi". Na video-kasetama ima 
i tog obeležavanja, samo nema Majvesa kako jede svog prijatelja. LJudožder o 
tome kaže:
- To nisam snimao iz prostog razloga što sam prethodno kameru odneo na tavan. 
Taman je meso bilo lepo skuvano i vruće, kako i treba. Da sam išao gore po 
kameru - ohladilo bi se..."
- Video snimci važan su dokazni materijal - ističe portparol Zemaljskog suda u 
Kaselu. - Na osnovu njega će se doneti najvažnije odluke od kojih će zavisiti i 
presuda. Treba, naime, proceniti da li je žrtva dala svoj pristanak za sve što 
se dešavalo i da li je optuženi mogao sa sigurnošću da zna da li je Brandes još 
bio živ kada mu je iglom proburazio grlo, čime je zapravo i postao njegov ubica.

ZBLANUTA POROTA

GLEDANJE filma posebno je teško palo poroti koja inače nema dodira ni sa 
"običnim" kriminalom - čine je jedan penzioner, prodavačica i građevinski 
inženjer. Kako je podsećanje na krvavu noć doživljavao, gledajući kasete mnogo 
puta, Armin Majves, pokazuje ovaj deo njegovog iskaza pred sudom:
- Trenutke seckanja Jirgenovog tela gledao sam veoma često. Pomoću kompjutera 
sam obrađivao fotografije, da ovekovečim pojedine momente. Uz sav taj snimljeni 
materijal, kasnije sam prosto morao da se samozadovoljavam.
- Na kraju hoću da kažem još i ovo: nikog drugog osim Brandesa nisam ubio, mada 
bih to učinio da mi se pružila zgodna prilika.
Ključni svedok u procesu protiv Majvesa biće ljubavnik žrtve, koji tvrdi da "ni 
po čemu nije mogao da nasluti Brandesovu želju da umre, a kamoli na takav 
način". On je već izjavio da ni tokom poslednje večeri koju su njih dvojca 
proveli u svom zajedničkom domu nadomak Kasela, nije dobio ni mrvicu povoda za 
sumnju i strah.
Policijski inspektor Doris Valter pokušala je sudiji i poroti da približi način 
razmišljanja Armina Majvesa, prenevši im ono što joj je ovaj sam otkrio u 
jednom razgovoru: "Kanibalistički porivi javljaju mu se u vampirskoj 
pravilnosti - svakih od šest do osam nedelja, kad je pun mesec.