> Izvor: matf
> Datum: 
> Rubrika: info_hronika
> Naslov: MARKO PETKOVIĆ UBIJEN U "PEŽOU" U ULICI BRAĆE JERKOVIĆ NA VOŽDOVCU
> Članak:


Ubica pucao iz "heklera" kada se Petković vraćao sa utakmice SCG - Italija. 
Supruga Sadra ostala nepovređena

BEOGRAD - Marko Petković (26) likvidiran je prekjuče oko 23.50 časova, dok je 
sa suprugom Sandrom sedeo u svom "pežou 307", parkiranom ispred zgrade broj 219 
u Ulici Braće Jerković na Voždovcu.
Ubica je posle ispaljenih rafala iz automata "hekler" pobegao pod okriljem 
mraka, dok je žena ostala nepovređena.
Pre zločina, Petkovići su bili na stadionu "Marakana" gde su gledali utakmicu 
Srbija i Crna Gora - Italija. Posle fudbalskog dvoboja, automobilom "pežo 307" 
(BG 55-15) dovezli su se do parkinga u Braće Jerković.
Kada je Marko ugasio motor, iz obližnjeg žbunja izleteo je napadač. Bez reči je 
povukao oroz i u vozača "pežoa" ispalio metke kalibra devet milimetra. Rafali 
su Petkovića pogodili u glavu i grudi, dok Sandru meci nisu ni okrznuli.
Posle zločina ubica je pobegao, a na mesto zločina ubrzo je došla policija, kao 
i ekipa hitne pomoći. Ali, lekari su mogli samo da konstatuju mladićevu smrt. 
Motiv zločina još nije poznat, mada inspektori SUP Beograd sumnjaju da pozadinu 
ubistva treba tražiti u neraščišćenim računima u poslovima sa druge strane 
zakona ili u prevlasti nad ilegalnom trgovinom.
U Braće Jerković, nedaleko od mesta pucnjave, Marka i Sandra su se pre tri 
godine uselili u iznajmljeni stan. Retko su kontaktirali sa komšijama, koje su 
ih znale samo iz viđenja.
Inače, Marko Petković je poznat policiji. Operativci SUP Beograd privodili su 
ga pod sumnjom da je trgovao narkoticima, ali i zbog drugih krivičnih dela. U 
beogradskom podzemlju tvrdi se da je Petković bio član voždovačke grupe.