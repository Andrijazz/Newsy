> Izvor: matf
> Datum: 
> Rubrika: info_hronika
> Naslov: SUĐENJE ZA RATNI ZLOČIN U PODUJEVU 
> Članak:


Mališani koji su preživeli zločin tvrde da su optuženog videli na mestu 
zločina, ali ne i da je pucao 
 
Saša Cvjetan 
U nastavku suđenja Saši Cvjetanu, pripadniku rezervnog sastava Specijalnih 
antiterorističkih jedinica, optuženom za ratni zločin počinjen u vreme 
bombardovanja SRJ u kosovskom mestu Podujevo, juče je u Okružnom sudu u 
Beogradu svedočio Selatin Bogujevci, otac dece koja su preživela masakr u kojem 
su ubijeni članovi te porodice. 

U sud su juče došla i tri dečaka i jedna devojčica, ali su oni tokom suđenja 
bili u posebnoj prostoriji iz bezbednosnih razloga. Deca sa očevima sada žive u 
Engleskoj, a tokom njihovog boravka u sudu pojačane su mere bezbednosti i 
angažovan je sudski psiholog. Sud je odlučio da javnost tokom njihovih 
svedočenja bude isključena. 

Višečasovni iskaz 

Zastupnik porodica Bogujevci advokat Dragoljub Todorović izjavio je da su 
prekjuče u prostorijama Okružnog zatvora deca koja su preživela zločin 
prepoznala optuženog Sašu Cvjetana među pet osoba na liniji za prepoznavanje. 
Oni su izjavili da je Cvjetan bio u blizini u trenutku pucnjave. Međutim, nisu 
tvrdili da je on pucao. 

Selatin Bogujevci doveden je u prisustvu dvojice radnika BIA koji su tokom 
njegovog saslušanja ostali u sudnici. On je svoj višečasovni iskaz započeo 
opisujući događaj koji se odigrao rano ujutro 28. marta 1999. godine, kada se u 
zajedničkom dvorištu dve porodice Bogujevci, u Ulici Kosančić Ivana 265 u 
Podujevu, dogodio masakr u kojem je ubijeno 19 ljudi. Svedok tvrdi da su tih 
dana počele akcije po kućama, pa je porodica procenila da bi bilo najbolje da 
Selatin, njegov brat Safet i njihov prijatelj Enver Durući odu iz kuće na neko 
bezbednije mesto. Dogovorili su se da svi ostali budu u kući njegovog brata, da 
bi se osećali sigurnije. O svemu što se u kući desilo u njihovom odsustvu, 
braća Bogujevci i Durući obavešteni su dve sedmice kasnije. 

Potresne izjave 

Te večeri oni su čuli da stanovnici Podujeva napuštaju grad. Otišli su do nekog 
punkta, gde su očekivali da se sretnu sa porodicom, ali do susreta nije došlo. 
Naredne dane proveli su skrivajući se po šumama i selima u okolini Podujeva. 
Prve vesti o sudbini porodice saznao je 14. aprila, kada je čuo da je četvoro 
dece teško ranjeno i da su na lečenju u prištinskoj bolnici i da su svi ostali 
mrtvi. On je objasnio da je ovu informaciju dobio od poznanika čije je dete 
operisano pre bombardovanja i koje je u bolnici bilo u istoj sobi sa njegovom 
decom. Mališani su očevima napisali pismo i saopštili šta se 28. marta 
dogodilo. Ipak, decu je uspeo da vidi tek 2. maja. Bogujevci je zatim opisao od 
kakvih su povreda deca lečena, ističući da je svako od njih pogođen sa više 
metaka u leđa, vrat, ruke i noge. 

- Ubijeni su mi majka, supruga, ćerka, tetka, njena snaja, dvojica bratovljevih 
sinova, njegova supruga kao i Enverovi otac, majka, supruga i troje dece. 
Ubijeni su i dvojica mojih komšija i još jedna osoba koju nisam prepoznao - 
rekao je svedok. 

On je dodao da su tela žrtava sahranjena na gradskom groblju u Podujevu, bez 
obeležja, a za to su se pobrinule opštinske vlasti. Posle rata obavljena je 
ekshumacija, kada je on prepoznao 18 od ukupno 19 nastradalih. Ekshumacija je, 
prema njegovim rečima, obavljena još jednom tokom 2001. godine, ali on tada 
nije prisustvovao jer je bio u Engleskoj. 

Svedoku su zatim predočene fotografije načinjene tokom uviđaja u Podujevu. Među 
ubijenima, Bogujevci je prepoznao jedino majku, suprugu i komšije. 

Posle njegovog svedočenja, saslušana su deca, a javnost je tada morala da 
napusti sudnicu.