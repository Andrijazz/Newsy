> Izvor: matf
> Datum: 
> Rubrika: info_hronika
> Naslov: IZJAVA MINISTRA PRAVDE SRBIJE
> Članak:


Pirot, 7. novembra (Beta) 
Ministar pravde Vladan Batić izjavio je danas u Pirotu da će se pred domaćim 
pravosuđem procesuirati slučajevi vezani za ratne zločine, najavivši da uskoro 
počinje suđenje za slučaj "Ovčara", kada je u Vukovaru 1991. godine ubijeno 
više stotina osoba.
On je na konferenciji za novinare održanoj posle obilaska Okružnog suda u 
Pirotu, rekao da je Srbija "sposobna da procesuira ratne zločine" i da je 
tužilac Vladimir Vukčević preuzeo istraga protiv Hašima Tačija, Agima Čekua i 
Ramuša Haradinaja. "Ma ko da je počinio zločine na prostoru bivše SFRJ i bez 
obzira gde je to učinio, kako se zove i koje je nacionalnosti, za zločin mora 
da odgovara i odgovaraće", rekao je Batić, dodajući da "kao što uporno svetu 
želi da dokaže da su šiptarski zločinci činili zločine, tako moramo da kažemo 
da su i pojedini pripadnici srpske nacionalnosti činili neke zločine nad 
drugama".
Na pitanje novinara da li će se optuženim generalima suditi u Srbiji, Batić je 
rekao da je "želja da im se sudi ovde". "Sve ovo što se događa oko ratnih 
zločina treba da ukaže međunarodnoj zajednici i Haškom tribunalu da smo mi 
sposobni da i takve procese vodimo kod nas, ali ne zavisi to isključivo od nas, 
jer u statutu Tribunala postoji supremacija Tribunala nad nacionalnim 
pravosuđem", rekao je Batić, dodajući "da sve to treba posmatrati i kroz 
političku prizmu".