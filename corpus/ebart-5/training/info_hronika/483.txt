> Izvor: matf
> Datum: 
> Rubrika: info_hronika
> Naslov: EPILOG ZLOČINA U NOVOM SADU
> Članak:


Ostoja Stanković kod zgrade SUP-a ubio bivšeg policajca Ljubomira Rakića

NOVI SAD - Juče je krivično veće Okružnog suda u Novom Sadu, kojim je 
predsedavala Svetlana Tomić  Jokić, izreklo meru bezbednosti - obavezno 
psihijatrijsko lečenje i čuvanje u zdravstvenoj ustanovi, Ostoji Stankoviću 
(68) iz Novog Sada, zbog ubistva u sticaju sa krivičnim delom neovlašćeno 
nošenje vatrenog oružja.
Stanković je 2. avgusta ove godine u Ulici Marka Kraljevića u Novom Sadu, 
nedaleko od zgrade Sekretarijata unutrašnjih poslova, kako je sudsko veće 
konstatovalo, usled snažnog osećaja mržnje i iz niske pobude, u stanju 
neuračunljivosti lišio života svog sugrađanina i bivšeg policajca Ljubomira 
Rakića (55). On je Rakića ubio u takozvanoj "sačekuši", čekajući da u pomenutoj 
ulici parkira svoj automobil, a čim je izašao iz auta u njega je ispalio sedam 
hitaca iz pištolja "bereta". Nakon pucnjave, Stanković je pobegao sa mesta 
zločina, ali ga je policija ubrzo pronašla u njegovom stanu, nedaleko od ulice 
gde je počinio ubistvo. Žrtva i ubica su, inače, svojevremeno bili bliski 
prijatelji.