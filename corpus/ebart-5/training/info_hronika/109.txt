> Izvor: matf
> Datum: 
> Rubrika: info_hronika
> Naslov: Nenad Vukasović, advokat optuženog za ubistvo Zorana Đinđića primećuje:
> Članak:


Ubistvo Zorana Đinđića mora da se izdvoji od ostalih zločina koja se pominju u 
optužnici i za koje se terete osumnjičeni, jer se ne može staviti u isti lonac 
sa ubistvima nekih kriminalaca

BEOGRAD - Braniocima 44 osobe protiv kojih je Specijalno tužilaštvo 21. avgusta 
podiglo optužnicu za ubistvo i pomaganje u ubistvu srpskog premijera Zorana 
Đinđića još uvek nije stigao odgovor na prigovore koje su uložili.
Prvi na listi je Milorad Luković Legija, bivši komandant rasformirane Jedinice 
za specijalne operacije, a odmah iza njega je pripadnik "crvenih beretki" 
Zvezdan Jovanović Zveki. Njima se stavlja na teret najteže krivično delo - 
ubistvo Zorana Đinđića. Bivši komandant "crvenih beretki" je u bekstvu, 
Jovanović je uhapšen, ali je u toku sudske istrage odlučio da se brani ćutanjem.
Jovanovićev punomoćnik Nenad Vukasović podseća u razgovoru za "Balkan" da je 
prigovor na optužnicu uložio "zbog svoje savesti i istorije", ali da ne očekuje 
pozitivan ishod.
- Ubistvo Zorana Đinđića mora da se izdvoji od ostalih ubistava koja se pominju 
u optužnici i za koje se terete osumnjičeni, makar radi dostojanstva pokojnog 
srpskog premijera. Ubistvo srpskog premijera zaista ne može da se stavi u isti 
lonac sa ubistvima nekih kriminalaca. Ako svetu želimo da pokažemo da smo 
ozbiljna zemlja, onda je samo optužnica za ubistvo premijera trebalo da bude 
napisana na 41 strani. To nije učinjeno, i na 41 strani pomešane su babe i žabe 
- kaže Vukasović, i podseća da je, na drugoj strani, specijalni tužilac 
izdvojio slučaj otmice i ubistva Ivana Stambolića, i da optužnica u ovom 
slučaju još uvek nije podignuta, iako se i za ovo delo sumnjiče neki od ljudi 
sa takozvanog spiska 44.