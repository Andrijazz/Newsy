> Izvor: matf
> Datum: 
> Rubrika: info_hronika
> Naslov: Nacionalna služba za zapošljavanje pokrenula program obuke za 30 nezaposlenih 
> Članak:

žena iz Lebana i Medveđe

Beograd - Potpisivanjem ugovora između Nacionalne službe za zapošljavanje 
(NSZ), opština Medveđa i Lebane i Regionalne agencije za ekonomski razvoj iz 
Leskovca juče je i zvanično počela realizacija programa zapošljavanja žena iz 
ugroženih društvenih grupa. 
Projektom je predviđena obuka 30 žena iz izrazito nerazvijenih opština za rad 
na razbojima i preduzetništvo, a kako je naglasio Radovan Ristanović, direktor 
Nacionalne službe za zapošljavanje, biće to tek jedan od načina da se pomogne 
teže zapošljivim kategorijama nezaposlenih. 
- NSZ je prvi put nosilac projekta koji sa 92.000 evra finansira Evropska 
unija, odnosno Evropska agencija za rekonstrukciju. U program će biti uključeno 
po deset Albanki, Srpkinja i Romkinja, a cilj je njihovo osposobljavanje za 
izradu tkačkih proizvoda sa etno motivima jablaničkog okruga - objasnio je 
Ristanović. 
Kako je rekao, iz sredstava granta biće obezbeđena neophodna oprema i razboji 
za ručno čvorovane tepihe, ćilime, odevne predmete, suvenire i potreban 
repromaterijal za praktičnu obuku. Polaznice su izabrane i do kraja godine, do 
kada traje ovaj program, biće upućene u mogućnost osnivanja sopstvenih 
radionica za obradu tkačkih proizvoda. Ristanović napominje da će u okviru 
projekta biti opremljen i trening centar za obuku novih nezaposlenih koji će 
raditi i po okončanju obuke. 
Prema rečima Miće Stankovića, predsednika opštine Lebane, paralelno sa obukom 
30 nezaposlenih žena biće obavljena i restauracija arheološkog lokaliteta 
Caričin grad, ali i pojačane aktivnosti na planu razvoja turizma ovog regiona - 
Sijarinske banje i planine Radan. To će, kako očekuje Stanković, u značajnoj 
meri doprineti dobrom plasmanu etno proizvoda. On navodi da od 24.000 
stanovnika opštine Lebane radi 3.000, a nezaposleno je čak 5.000 ljudi.