> Izvor: matf
> Datum: 
> Rubrika: info_hronika
> Naslov: Sportski ribolovci čiste deponije u Vrnjačkoj Banji 
> Članak:


Vrnjačka Banja - Obale Zapadne Morave i Podunavačke bare nalaze se na 
turističkoj karti Vrnjačke Banje kao destinacije pogodne za sportski ribolov i 
izlete. Na obe lokacije nemarnost je stvorila divlje deponije. U zaštitu tog 
prostora stala su dva udruženja sportskih ribolovaca "Dr Nikola Džamić" i 
"Moravac". U saradnji sa mesnom zajednicom, KP "Beli izvor" i SO Vrnjačka Banja 
organizovali su uklanjanje divljih deponija sa obale Zapadne Morave i 
Podunavačkih bara i sada je sve pod nadzorom inspekcijskih službi. 
- Akciju smo organizovali pod nazivom "Čisti, bacaj" sve u cilju da Vrnjačka 
Banja dobije ekološki sertifikat. Vrnjačka Banja nije od Snežnika do restorana 
"Bela lađa" već od Goča do Zapadne Morave - ističe predsednik Udruženja 
sportskih ribolovaca "Dr Nikola Džamić" Dragan Dizdar. On kaže da oba vrnjačka 
udruženja imaju 500 sportskih ribolovaca, a njihov posao je i poribljavanje 
Zapadne Morave, Podunavačkih bara i dve rečice koje protiču kroz Banju - 
Vrnjačke i Lipovačke.