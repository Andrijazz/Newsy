> Izvor: matf
> Datum: 
> Rubrika: info_hronika
> Naslov: POČELO SUĐENjE VOZAČU BIVŠEG MINISTRA DRAGANA VESELINOVA 
> Članak:


Iskaz dao i taksista Milivoje Stojanović 
  
U Okružnom sudu u Beogradu pred većem kojim predsedava sudija Branka Pejović, 
juče je počelo suđenje Stevanu Bakalovu, bivšem vozaču tadašnjeg ministra 
poljoprivrede u republičkoj vladi, Dragana Veselinova. Bakalov, bivši policajac 
rodom iz Pančeva, optužen je za teško delo protiv bezbednosti javnog 
saobraćaja, a optužnica je podignuta prvog juna ove godine. 

Njega optužnica tereti da je 15. aprila prošle godine, oko 9.40 časova, 
upravljajući džipom "micubiši pajero" koji je vlasništvo ministarstva 
poljoprivrede, a u kome se nalazio ministar Veselinov, pod rotacijom, prošao 
kroz raskrsnicu Njegoševe i Beogradske ulice, iako je na semaforu bilo crveno 
svetlo, udario u taksi vozilo, a zatim naleteo na troje pešaka koji su se 
nalazili na trotoaru. U nesreći je poginula Katarina Marić, teško je povređena 
Slavica Vujičić, a lakše Srbislav Ćirić. 

Optuženi Bakalov negirao je navode optužnice, rekavši da se on vozio 
Beogradskom ulicom, iz pravca Pravnog fakulteta i to brzinom od otprilike 75 
kilometara na sat. Kod Pravnog fakulteta, iako je bilo crveno svetlo, 
saobraćajac je dao prednost "džipu", koji je bio pod rotacijom. Inače, po 
rečima Bakalova, u vreme vanrednog stanja, bila je praksa da se državni 
funkcioneri voze automobilima sa uključenom rotacijom, a razlog više što je on 
uključio rotaciju bila je i, kako se izrazio, "ozbiljnost raskrsnice". 
"Micubiši pajero" je naišao i na raskrsnicu Njegoševe i Beogradske, gde je 
takođe bilo uključeno crveno svetlo, ali u jednom trenutku, po rečima Bakalova, 
pred njim se pojavilo taksi vozilo koje nije uspeo da izbegne i tada je došlo 
do sudara. 

Taksista Milivoje Stojanović, izjavio je juče da se nalazio u svom vozilu 
"mercedes" u Ulici kralja Milutina i spremao se da skrene u Beogradsku. Na 
trotoaru je video troje pešaka. Kada se uključilo zeleno svetlo, on je polako 
krenuo, da bi propustio pešake. Tada je video da se pešaci povlače unazad, 
ugledao je džip i u sledećem trenutku došlo je do sudara. Stojanović kaže da 
nije čuo nikakvu sirenu. Tom prilikom taksista je zadobio udarac u glavu, a 
kada je došao sebi i izašao iz vozila već su bili prisutni policajci. 

Svedok Srbislav Ćirić, koji je lakše povređen, čekao je na semaforu zeleno 
svetlo, zajedno sa pokojnom Katarinom Marić i Snežanom Vujičić, koja se inače 
nije pojavila na jučerašnjem glavnom pretresu. Kada su krenuli da prelaze jedna 
od devojaka je rekla: "Pazi" i svi su se povukli ka trotoaru. Ćirić je video da 
je vozač džipa izgubio kontrolu i da se vozilo zaleće u njegovom pravcu, pa je 
skočio ispod ograde i tom prilikom zadobio lakše telesne povrede. 

Suđenje se nastavlja 28. oktobra, a na klupi za svedoke trebalo bi da se pojavi 
i bivši ministar Dragan Veselinov.