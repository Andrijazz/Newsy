> Izvor: matf
> Datum: 
> Rubrika: info_hronika
> Naslov: U ORUŽANOJ PLjAČKI MENjAČNICE U NIŠU RANjEN RADNIK OBEZBEĐENjA
> Članak:


Radnik Davor J. najpre odbio naređenje nepoznatog razbojnika da novac ubaci u 
kesu. Kada mu je zapucao među noge, ipak je morao da "isplati" 274.000 dinara

MENjAČNICA "Vegas" u Ulici vojvode Mišića bila je u četvrtak predveče na meti 
maskiranog razbojnika, koji je odneo novac i ranio radnika Davora J. u petu. 
Dinarski i devizni plen ovog razbojnika je 274.000 dinara.
Oružano razbojništvo se odigralo u sumrak, oko 20.30 sati, kada je nepoznati 
muškarac, sa fantomkom na glavi upao u menjačnicu, u kojoj se samo nalazio 
Davor J. Kako je potvrdio ranjeni radnik, razbojnik mu je pružio kesu i rekao 
"Daj pare!". Ne mogavši da veruje šta se dešava, Davor J. je odbio da se 
povinuje "naređenju", pa je iznenadni gost izvadio pištolj, repetirao ga i 
počeo njime da lupa po pultu.
Ponovo je zatražio novac, ali je Davor J. odgovorio "Ne dam!". Potom je 
razbojnik ispalio jedan hitac između nogu radnika, koji u tom trenutku nije ni 
osetio da je ranjen. Videvši da je vrag odneo šalu, Davor J. mu je u kesu 
ubacio devize i dinare, a kada je razbojnik izleteo iz menjačnice, potrčao je 
za njim i tek tada uvideo da mu krvari stopalo, pa je pozvao Hitnu pomoć i 
policiju.
Kako je kasnije utvrđeno u niškom Kliničkom centru, Davor J. je zadobio 
prostrelnu ranu na nozi, koja je od strane lekara okarakterisana kao laka 
telesna povreda". Niška policija je saopštila da uveliko tragaju za maskiranim 
razbojnikom.