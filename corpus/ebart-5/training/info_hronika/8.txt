> Izvor: matf
> Datum: 
> Rubrika: info_hronika
> Naslov: Nemački Savezni sud donekle uvažio primedbe bosanskog Srbina
> Članak:


BERLIN (Beta) - Nemački Savezni sud doneo je odluku kojom se načelno otvara 
mogućnost obnavljanja procesa bosanskom Srbinu Nikoli Jorgiću, koji je kao 
ratni zločinac 1997. godine u Diseldorfu osuđen na doživotni zatvor.
Jorgić je pomoć Saveznog suda tražio tvrdeći da se jedan od glavnih svedoka u 
procesu lažno predstavio. Najviša ustanova krivičnog sudstva je načelno 
odobrila delimično obnavljanje procesa, ali konačnu odluku o tome treba da 
donese Viši zemaljski sud u Diseldorfu koji je Jorgiću izrekao kaznu. Istaknuto 
je da obnavljanje procesa ne mora da znači i smanjivanje prvobitne kazne.
Jorgić je pre pet godina osuđen za učešće u genocidu i ubistvo 30 osoba. Prema 
sudskoj odluci, on je 1992. godine kao "predvodnik jedne paravojne četničke 
bande u regionu Doboja učestvovao u proterivanju i istrebljivanju muslimanskog 
stanovništva." Presuda se dobrim delom zasnivala i na iskazima svedoka koji je 
tvrdio da je lično video događanja o kojima je na sudu bilo reči. Jorgić, 
međutim, tvrdi da se pred sudom pojavio brat navedenog svedoka koji uopšte nije 
bio na licu mesta i koji je pod zakletvom dao pogrešne podatke o sebi.
