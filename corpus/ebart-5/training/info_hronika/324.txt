> Izvor: matf
> Datum: 
> Rubrika: info_hronika
> Naslov: Dvostruko ubistvo kod Boljevca 
> Članak:


Bojan Grujić (25) hicima iz "šmajsera" ubio Borislava Trailovića (70) i njegovu 
suprugu Dragicu (67), a njihovu unuku Irenu Trailović (18) ranio nožem

Pretnje da će svojoj nevenčanoj supruzi Ireni Trailović krv popiti ako mu ne da 
trogodišnjeg sina Filipa, Bojan Grujić iz Osnića kod Boljevca ostvario je 
preksinoć. Rafalima iz "šmajsera" kalibra 7,62 milimetra, u porodičnoj kući 
Trailovića u Osniću usmrtio je Borislava Trailovića i njegovu suprugu Dragicu, 
a svoju nevenčanu suprugu i njihovu unuku Irenu Trailović iskasapio nožem. 
Ona je, srećom, preživela. Ubica je uhapšen i pritvoren, a Irena se oporavlja 
na hirurškom odeljenju zaječarske bolnice.
Trailovići su slavili Svetog Alimpija kada se krvava drama dogodila. Oko 19 
časova, prema navodima zaječarske policije, u kuću je banuo Bojan, i to 
naoružan i nepozvan. Starog Borislava usmrtio je rafalom na stepeništu, a 
Dragicu u sobi u kojoj su gosti sedeli na krevetu. Ko zna šta bi se još 
dogodilo da se u "šmajseru" nije zaglavio metak.

tukao i pekao 
cigaretom
- Sve bi ih pobio - rekao je juče za "Blic" Borislavljev sin Zaviša (44), koji 
je stigao iz Austrije gde je na privremenom radu. - Ubio bi i moju jedinicu 
Irenu i unuka Filipa, kao i goste koji su sedeli u kući. Puška je, srećom, 
zatajila, pa su ga gosti savladali i svezali. Irenu je 16 puta ubo nožem. Evo, 
vidite njenu odeću. Vidi se kuda je prosekao nož i kako je krv lila.
Zaviša kaže da je preksinoć zvao svoje roditelje. Najverovatnije mu se javio 
neko iz ekipe koja je već vršila uviđaj i rekao mu da više ne zove. Posumnjao 
je da nešto nije u redu i nazvao komšiju, od koga je saznao šta se dogodilo. 
Gotovo sa granice sa Slovačkom tokom noći u Osnić ga je dovezao jedan prijatelj.
Irena i Bojan su, po Zavišinim rečima, živeli u vanbračnoj zajednici. Imaju 
trogodišnjeg sina Filipa i nisu se slagali. Bojan ju je često tukao i 
maltretirao, pa je rešila da ga napusti. Posle toga počeo je pravi pakao. 
Presretao ju je i pretio joj, a mladiće koji su sa njom stali ili je povezli do 
Zaječara je tukao. Irena je, kaže Zaviša, batine dobijala i dok je bila trudna, 
a koliko je njegov zet bio grub prema njoj ilustruje tvrdnjom da je jednom 
cigaretu ugasio u njenom oku.
- Napao ju je nedavno u mojoj kući i jedva sam je odbranila - kaže Biljana 
Milosavljević, komšinica Trailovića. - Irena je svratila kod mene na kafu, a 
onda je on banuo. Zgrabio ju je za vrat i oborio na krevet, a onda dohvatio 
kuhinjski nož. Moja deca su počela da pište. Jedva sam mu otela nož. U tom 
otimanju se iskrivio. Posle je i meni pretio, pa nisam smela da idem na posao. 
Napisale smo prijavu i predale je 9. novembra Opštinskom tužilaštvu u Boljevcu, 
ali neke vajde od toga nije bilo. Obavestile smo i policiju, ali su nam rekli 
da ne mogu da dođu jer nemaju benzina...

hteo da otme dete
Policija je u kuću Trailovića došla preksinoć, ali je već bilo kasno da bilo 
šta preduzme. Krvavi pir već je bio okončan. Tome je, verovatno, doprinelo 
rešenje koje je u prošli petak Irena dobila, u kome je pisalo da Filip pripada 
njoj, a da Bojan može da ga viđa samo dva puta mesečno u prostorijama mesne 
zajednice  u Osniću, i to u prisustvu socijalnog radnika.
- Trebalo je njegove pretnje ozbiljnije shvatiti - kaže Vitomir Ilić, kum 
Trailovića. - Ja sam prošle subote pekao rakiju i on je odjednom banuo. Čuo je, 
rekao mi je, da se Irena sprema na ekskurziju u Bugarsku. Rekao mi je da će da 
dođe sa socijalnom radnicom da joj uzme dete. Pretio je da će krv da joj popije 
ako mu ga ne da.