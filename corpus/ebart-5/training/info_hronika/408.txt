> Izvor: matf
> Datum: 
> Rubrika: info_hronika
> Naslov: Ministar policije Dragan Jočić predstavio šestomesečni izveštaj o radu MUP 
> Članak:

Srbije 

Beograd - Odbor za odbranu i bezbednost Skupštine Srbije usvojio je juče 
većinom glasova narodnih poslanika šestomesečni izveštaj o radu MUP Srbije za 
period oktobar 2004 - april 2005. Protiv su glasali poslanici Srpske radikalne 
stranke, dok su uzdržani bili predstavnici Demokratske stranke. 
Pre nego što je Dragan Jočić, ministar unutrašnjih poslova Srbije predstavio 
izveštaj o radu policije, on je sa tog dokumenta skinuo oznaku službena tajna. 
Posle verbalnog duela oko lepog vaspitanja sa Draganom Šutanovcem, 
potpredsednikom Odbora za bezbednost, Jočić je naglasio da je boljom 
organizacijom MUP očuvano stanje stabilnosti u Srbiji, smanjen broj 
međunacionalnih incidenata, ali i da je poboljšana borba protiv organizovanog 
kriminala. Jočić je rekao da je u pomenutom periodu presečeno 17 kanala 
trgovine drogom, da je 27 osoba uhapšeno i da je zaplenjeno 167kilograma 
heroina, 12 kilograma kokaina, dok je oduzeto 12.000 tableta tromadola. 
Trgovina ljudima je posle trgovine drogom najprofitabilnija, upozorio je 
ministar i dodao da je Srbija uglavnom tranzitno tržište prema Zapadu. Po 
njegovim rečima, u šestomesečnom periodu registrovana su 49.044 krivična dela, 
što je u odnosu na 2002. i 2003. porast, a to je uzrokovalo uvrštavanje nasilja 
u porodici u krivična dela, jer je registrovano 1.465 takvih slučajeva i 1.277 
slučajeva privrednog kriminala. Ministar policije je ukazao i da je smanjen 
broj teških krivičnih dela - ubistva 68, ubistva u pokušaju 83, dok je 
registrovano 10.034 slučajeva teške krađe i 1.549 razbojništava. Otkrivena su 
242 krivična dela korupcije i podneto je 65 krivičnih prijava, krađe vozila 
beleže pad, a povoljnije je stanje bezbednosti u saobraćaju. Tokom ovog perioda 
policija je privela 104.395 osoba. 
Odgovarajući na poslanička pitanja ministar policije je istakao da je izjavu o 
tome da je cilj ubice jagodinskog novinara Milana Pantića bio da zastraši 
Pantića, dao na osnovu izveštaja sudskih veštaka medicinske struke o njegovom 
opštem zdravstvenom stanju i težini povreda i da nije bio u pitanju zaključak 
na osnovu novih policijskih saznanja. 
Jočić je ukazao i da Upravi za borbu protiv organizovanog kriminala (UBPOK) 
nisu poznati detalji o izjavi Aleksandra Tijanića, direktora RTS, da su 
policajci koji su učestvovali u akciji hapšenja Dušana Spasojevića, Mileta 
Lukovića i Dejana Milenkovića Bagzija, pripadnika "zemunskog klana" u Meljaku, 
za ubistvo Spasojevića i Lukovića dobili po 50.000 evra. On je naveo da su u 
akciji učestvovali pripadnici Specijalne antiterorističke jednice (SAJ), 
četvorica operativaca UBPOK i dva radnika MUP. 
Govoreći o paljenju Bajrakli džamije u noći između 17. i 18. marta 2004. Jočić 
je rekao da je general Milan Obradović, tadašnji načelnik SUP Beograd, bio 
najodgovorniji na terenu, da je Obradović rukovodio akcijom, kao i da je bilo 
konfuzije u komandovanju, ali da će to rešiti Služba generalnog inspektora. 
Objavljeni transkripti razgovora u medijima, kaže Jočić, samo su delom 
autentični, ali postoje audio snimci razgovora. 
Jočić je još jednom demantovao da je sa Miloradom Ulemekom Legijom "intimno 
razgovarao" u noći kada se predao 2. maja prošle godine i naglasio da on i Rade 
Bulatović, direktor BIA, nisu sa njim razgovarali "ni na jednu okolnost 
postupka za koji je optužen". Ministar policije je objasnio da je te noći sa 
Zlatibora došao da bi "sve bilo pod najvišim stepenom kontrole" i da je Ulemek 
u zgradi MUP proveo nekoliko sati, jer Okružni zatvor ne prima tokom noći i da 
je tada bilo potrebno da se hitno prebaci u nadležnost pravosuđa. 
- Ulemek je samo rekao da oseća opasnost da može nešto da mu se desi u zatvoru, 
kao i njegovoj porodici i zahtevao je bezbednost za sebe i porodicu - rekao je 
Jočić i dodao da Ulemek ništa nije rekao u vezi sa procesom za ubistvo 
premijera Srbije Zorana Đinđića. Jočić nije rekao da li o njegovom razgovoru sa 
Ulemekom postoji službena beleška. 
Po rečima ministra, istragu oko pronalaska i spaljivanja 600 kilograma heroina 
iz sefa Komercijalne banke preuzeo je specijalni tužilac Jovan Prijić, kao i 
istragu na osnovu izjava Zorana Drakulića, bivšeg visokog funkcionera DSS, o 
navodnim dokazima o korupciji u vladi. 
Predsednik Odbora za bezbednost Milorad Mirčić tražio je da se utvrdi kakva je 
veza Nataše Kandić, direktorke Fonda za humanitarno pravo, Sonje Biserko i 
Sonje Liht sa prostitucijom i trgovinom belim robljem. Ministar policije Dragan 
Jočić je odgovorio da će o trgovini ljudima naknadno informisati Odbor. 
Vladimir Božović, generalni inspektor MUP Srbije, objasnio je da je ta služba 
dobila 29 predstavki zbog torture tokom policijske akcije Sablja, i da je u 12 
slučajeva utvrđena tortura.