> Izvor: matf
> Datum: 
> Rubrika: info_hronika
> Naslov: ISTRAGA PROTIV TROJICE OSUMNJIČENIH ZA IZNUDU
> Članak:


Nenad i Predrag Marković i Obrad Čavić, su prema navodima istražnog zahteva, 
pretukli biznismena Ognjena Nokovića kako bi ga naterali da potpiše otpis duga

BEOGRAD - Okružno javno tužilaštvo podnelo je zahtev za sprovođenje istrage 
protiv Nenada Markovića iz Zvornika, Obrada Čavića iz Podgorice i Beograđanina 
Predraga Markovića, zbog sumnje da su izvršili iznudu i naneli lake povrede 
Ognjenu Nokoviću i policajcu Darku Stankoviću.
Prema zahtevu, oni su 14. juna u prostorijama preduzeća "Mlin tekom", 
vlasništvo Predraga Markovića, primorali uz batine Nokovića, vlasnika preduzeća 
"100 Procenata" da potpiše priznanicu po kojoj Markovićeva firma njegovoj ne 
duguje novac, iako im je Noković isporučio sojinu sačmu. U zahtevu se navodi da 
je u pitanju suma od nekoliko miliona dinara. Batine je dobio i Stanković, koji 
je sa Nokovićem zajedno došao.
Čavić i Predrag Marković se trenutno nalaze u bekstvu i tužilaštvo je tražilo 
da se za njima raspiše poternica. Nenad Marković je uhapšen 19. juna, a traga 
se za još nekim osobama, pošto se sumnja da je više njih u sve umešano.
Nenad Marković je ispitan i određen mu je pritvor. Prema onome što smo saznali, 
pred istražnim sudijom je negirao delo koje mu se stavlja na teret tvrdeći da 
nije bilo nikakve iznude, već da se radi o neraščišćenim odnosima između dve 
firme. Rekao je da je došlo spontano do tuče i da nikakva priznanica nije 
potpisana. Prema njegovim rečima, Noković ga je prvi napao, zbog čega su 
reagovali ostali.