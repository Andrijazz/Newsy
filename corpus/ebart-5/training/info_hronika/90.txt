> Izvor: matf
> Datum: 
> Rubrika: info_hronika
> Naslov: NADOMAK NOVOG SADA OTKRIVENA ILEGALNA ŠTAMPARIJA
> Članak:


Sedmočlana grupa, na čelu sa Nenadom Kovačevićem-Nešom, pravila lažne čekove i 
čekovne knjižice Komercijalne banke

BEOGRAD - U Sremskoj Kamenici otkrivena je ilegalna štamparija lažnih čekova 
Komercijalne banke AD Beograd. Sa Nenadom Kovačevićem-Nešom, vođom 
falsifikatora, uhapšeno je još šest članova grupe.
Policija je pronašla opremu vrednu milione dinara i zaplenila čekove i čekovne 
kartice, koje su trebali da budu korišćeni u Beogradu i okolini.
Akcija kriminalističke policije izvedena je gotovo istovremeno u Novom Sadu i 
Sremskoj Kamenici. Na platou ispred novosadske železničke stanice uhapšeni su 
Dragan Cvijanović-Gaga i Predrag Madžarac-Ćelo, obojica iz Bačke Palanke, i 
Dragan Baćić-Ćoro iz Dobanovaca. NJima su lisice stavljene na ruke u momentu 
primopredaje 808 falsifikovanih čekova Komercijalne banke.
U isto vreme, u Sremskoj Kamenici pronađen je i glavni kolovođa Nenad Kovačević-
Neša, inače ekonomski tehničar. Policija je upala i u kuću njegovog komšije 
Miroslava Ćemrovskog, po zanimanju alatničara. U njegovoj kući otkrivena je 
kompletna štamparska oprema: veća količina čekova i čekovnih knjižica. Tu je 
bila i obimna dokumentacija "fantomskih firmi", osam tona ekstrata za 
konditorske proizvode, kafa, sokovi i druga roba namenjena za ilegalnu trgovinu.
U jednom magacinu u Bačkoj Palanci, operativci MUP su zaplenili i 48 buradi sa 
ekstratima za konditorske proizvode, milionske vrednosti, vlasništvo ove grupe. 
Dan pre otkrivanja, burad je Cvijanoviću isporučio beogradski konobar Željko 
Drobnjak. Robu je Cvijanović trebalo da isplati sa više stotina falš čekova. U 
akciji je uhapšen i Ranko NJegovanović-Žuti iz Laćarka.
Policija nastavlja da istražuje kriminalne aktivnosti ove grupe, čiji članovi 
su zbog falsifikovanja privedeni istražnom sudiji.