> Izvor: matf
> Datum: 
> Rubrika: info_hronika
> Naslov: JUČE UJUTRU U BEOGRADU UBIJEN MARKO STANIŠIĆ (26)
> Članak:


Nepoznati napadač ispalio nekoliko hitaca Stanišiću u noge. Mladić zbog obilnog 
krvarenja preminuo na putu do bolnice

MARKO Stanišić (26) ubijen je juče oko 10 časova u Beogradu na uglu Ulica 
Vojislava Ilića  i Stanislava Sremčevića. Njemu je za sada nepoznati napadač 
ispalio nekoliko hitaca u noge i pobegao Ulicom Kulina Bana. Stanišić je, zbog 
obilnog krvarenja, umro u taksiju na putu do Urgentnog centra. 
Nezvanično, do ubistva je došlo na ulici, nakon kratke, ali žustre rasprave 
između dva mladića. Ubica je potegao oružje i sa nekoliko metaka pogodio 
Stanišića. Napadač, starosti oko 25 godina, kratke plave kose i krupniji odmah 
je napustio mesto zločina i peške se udaljio ka Bulevaru kralja Aleksandra.
Drama je trajala samo nekoliko sekundi, na samo desetak metara od srednje škole 
"Vojislav Ilić". Snažan prasak iznenadio je stanare okolnih kuća, koji su bili 
svedoci tragedije. Stanišić se, teško ranjen, stropoštao na asfalt. Upucan u 
noge, bespomoćno je ležao na ulici i krvario. Taksista, koji se zadesio na licu 
mesta, pokušao je da spasi nesrećnog mladića, uneo ga u auto i odvezao u 
bolnicu. Uprkos brzoj reakciji, pomoći, nažalost, nije bilo.
Na mestu zločina, duž cele ulice, ostali su samo krvavi tragovi.
Okupljene komšije, bile su previše preplašene da daju bilo kakve izjave. 
Međutim, neki od stanara susednih zgrada navode da su se čula tri pucnja. Na 
licu mesta nisu pronađene čaure. Pretpostavlja se da je pucano iz revolvera.
Pošto je napadač pucao u noge, pretpostavlja se da nije imao nameru da ubije 
Stanišića. Nažalost, "upozorenje" se završilo fatalno, jer je jedan od hitaca 
presekao nožnu arteriju, zbog čega je mladić na putu do bolnice iskrvario.