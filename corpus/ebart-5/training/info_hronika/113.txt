> Izvor: matf
> Datum: 
> Rubrika: info_hronika
> Naslov: Sudija Tatalović obavestio je juče Stevana Protića, advokata Dragana Ilića 
> Članak:

Limara, da je veće Okružnog suda u Beogradu u utorak produžilo pritvor njegovom 
klijentu. Protić je, inače, tražio od sudskog veća da pre početka pretresa 
otkloni faktografsku nelogičnost u vezi sa Ilićevim pritvorom. On je naveo da 
je formalno Iliću pritvor istekao 30. avgusta i zatražio da on bude pušten da 
se brani sa slobode.
Sud je odbacio ovaj zahtev, pozivajući se na rešenje Vrhovnog suda Srbije, koji 
je 16. jula odbio žalbu Ilićeve odbrane. Protić je naglasio da se rešenje VSS 
odnosi samo na žalbu odbrane i da nije u njegovoj nadležnosti da određuje meru 
pritvora.
Iliću je, inače, poslednji put pritvor produžen 30. juna. Tada je Krivično veće 
Okružnog suda donelo rešenje KV. P16/2003, kojim se Iliću produžava pritvor za 
60 dana. Veće je, zatim, 29. avgusta donelo rešenje KV. P35/2003, kojim se 
produžava pritvor Nikoli Maljkoviću i Draganu Jakšiću, ali se u ovom rešenju 
Ilić ne pominje, na osnovu čega, prema Protićevoj tvrdnji, proizilazi da je 
njegovom klijentu pritvor istekao. Prvi put za skoro 11 meseci veće je odvojeno 
donelo rešenja o određivanju pritvora trojici optuženih, ali je ovaj put ostala 
i dilema kako je napravljen ovakav propust i zbog čega je pritvor produžen 17 
dana kasnije, na dan održavanja prvog suđenja.