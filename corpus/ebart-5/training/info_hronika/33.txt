> Izvor: matf
> Datum: 
> Rubrika: info_hronika
> Naslov: DVOJICA DEČAKA SASVIM SLUČAJNO PRONAŠLA NEAKTIVIRANU "KAŠIKARU" U CENTRU 
> Članak:

ALEKSINCA

Zahvaljujući prisebnosti dečaka sprečena sigurna tragedija - potvrđuju u 
policiji Aleksinca

ALEKSINAC - Ako je već neko hteo da se otarasi te proklete bombe, a da to niko 
ne sazna, zašto je onda nije odneo i bacio u neku jamu. A ko zna, možda su mu 
namere bile i mračne, jer danas je čudno vreme.
Ovako stanari okolnih zgrada u samom centru Aleksinca, u čijoj blizini je u 
petak oko 14,30 časova, pronađena neeksplodirana "kašikara", uglavnom 
komentarišu ovaj neprijatan događaj, koji je na svu sreću prošao bez ikakvih 
posledica.
Bomba je inače bila stavljena u kartonsku kutiju od sijalice i tako zavučena na 
samoj ivici krova jedne prizemne šupe, koju deli uzani prolaz od velike 
stambene zgrade br. 138 u Ulici Knjaza Miloša, a koji mnogi građani često 
koriste kao prečicu.
A da sve prođe bez posledica, zasluga pripada dvojici dečaka 
dvanaestogodišnjaka. Pomislivši da je unutra sijalica, oni su iz radoznalosti 
dohvatili kutiju, ali ih je čekalo neprijatno iznenađenje. Međutim, nisu se 
zbunili, i čim su primetili da je unutra bomba, polako su spustili kutiju na 
beton i otrčali do pedesetak metara udaljene zg
rade OUP-a kako bi obavestili policiju. Policajci su odmah izašli na lice 
mesta, i posle obavljenog uviđaja "kašikara" je uklonjena, a daljom istragom će 
se verovatno utvrditi, ko ju je i zašto ostavio baš na pomenutom mestu.
U svakom slučaju, vlasnik bombe, nije morao na ovakav način da dovodi u 
opasnost živote svojih sugrađana, već je bez ikakvih posledica, u skladu sa 
naredbom v.d. predsednika Srbije, istu mogao da preda OUP-u, na šta ovde i 
dalje podsećaju građane da iskoriste to pravo.
Prisebnost i hrabrost, dvojice aleksinačkih dečaka je za svaku pohvalu, jer su 
igrom slučaja spasili ne samo svoje, već i živote drugih, da je kojim slučajem 
bomba aktivirana. Kako saznajemo, ovaj njihov potez neće ostati bez neke vrste 
zahvalnosti od strane nadležnih u lokalnoj samoupravi.