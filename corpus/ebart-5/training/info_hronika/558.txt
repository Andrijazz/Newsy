> Izvor: matf
> Datum: 
> Rubrika: info_hronika
> Naslov: Seminar Nacionalne službe za zapošljavanje 
> Članak:


Tara - Jedan od najtežih političkih, ekonomskih i socijalnih problema Srbije je 
visoka stopa nezaposlenosti, naglasio je juče Radovan Ristanović, direktor 
Nacionalne službe za zapošljavanje, otvarajući seminar "Program zapošljavanja - 
kako uraditi više i bolje". On je dodao da će proces restrukturiranja privrede 
u narednom periodu dovesti do još većeg porasta broja nezaposlenih, jer 
nedovoljan nivo domaće i strane investicione aktivnosti predstavlja bitan 
ograničavajući faktor bržeg zapošljavanja. 
- S jedne strane možete čuti od onih koji izrađuju biznis planove da za veoma 
dobre projekte nedostaju izvori finansiranja i kreditiranja, a s druge strane, 
banke i finansijeri tvrde da nedostaju zdravi programi koje karakteriše 
održivost i garantovanost otplate kredita - naglasio je Ristanović.
On je ukazao na pozitivan pomak kada je reč o korisnicima mera politike tržišta 
rada NSZ jer je broj građana koji koriste aktivne mere zaštite od 2000. 
udvostručen i trenutno iznosi 140 hiljada. Pasivne mere zaštite, odnosno 
novčanu pomoć, prima oko 75 hiljada lica. U prošloj godini subvencije za 
samozapošljavanje dobilo je 9.688 građana i to predstavlja značajno povećanje u 
odnosu na 2004, kada je tu novčanu pomoć koristilo 2.866 lica. Podaci ukazuju 
da je programom mikrokreditiranja nezaposlenih i viškova zaposlenih preko Fonda 
za razvoj obuhvaćeno oko 7.500 hiljada lica, dok je regionalnim programima 
zapošljavanje preko NSZ obuhvaćeno oko hiljadu građana. 
Radmila Bukumirić - Katić, pomoćnik ministra rada, zapošljavanja i socijalne 
politike, podsetila je da je Vlada prošlog meseca usvojila Nacionalni akcioni 
plan zapošljavanja do 2008. kojim je predviđeno da se prioritet da aktivnim 
merama zapošljavanja i završetku procesa privatizacije i restukturiranje 
preduzeća. Ona je ukazala na potrebu za većim materijalnim sredstvima koje bi 
država trebalo da obezbedi za te svrhe.