> Izvor: matf
> Datum: 
> Rubrika: info_hronika
> Naslov: SUĐENjE ZA UBISTVO PREMIJERA ĐINĐIĆA 
> Članak:


Branislav Bezarević odbio da govori, zbog čega je pročitana izjava u kojoj 
priznaje da je javljao atentatorima podatke 
  
Branislav Bezarević, pripadnik ličnog obezbeđenja premijera Zorana Đinđića i 
Željko Tojaga, pripadnik rasformirane JSO, odbacili su juče u Specijalnom sudu 
u Beogradu optužbe za umešanost u ovaj zločin. Bezarević je izjavio da želi da 
se brani ćutanjem i da neće odgovarati na pitanja suda, zbog čega je u sudnici 
pročitana njegova izjava iz policije i pred istražnim sudijom. 

Optužnica tereti Bezarevića da je javljao podatke o kretanju premijera, dok se 
Tojagi pripisuje da je bio angažovan za pokušaj atentata na Đinđića kod hale 
Limes, kada je trebalo da na njegovo vozilo puca iz zolje.

Prema rečima Bezarevića, iskaz koji je dao 21. marta u UBPOK-u bio je iznuđen 
pretnjama, ucenama i obećanjima da će postati svedok saradnik. U tome su, kako 
kaže, učestvovali Mihajlović, Obradović i Prijić. On tvrdi da ništa što je tom 
prilikom rekao nije tačno. Potpisao je izjavu koju zapravo nije ni pročitao, a 
koja je zatim overena pečatom advokata po službenoj dužnosti. Bezarević je 
odbio da se izjasni na optužnicu, rekavši da će odbranu dati tek kada mu se 
omogući suočenje sa Zoranom Vukojevićem Vukom. Njegov iskaz iz policije 
pročitala je sudija Nata Mesarević, član sudskog veća. U toj izjavi, Bezarević 
tvrdi da iza ubistva premijera stoji Dušan Spasojević. Detaljno opisujući svoju 
ulogu u atentatu, Bezarević je rekao da je njegova veza sa atentatorima bio 
Vukojević i da je komunicirao sa Dejanom Milenkovićem Bagzijem i Milošem 
Simovićem preko mobilnih telefona koje su mu oni davali.

Za nagradu od 50.000 evra pristao je da javlja podatke o kretanju premijera.

Pola miliona maraka za Buhu

- Vukojevića poznajem iz srednje škole unutrašnjih poslova u Sremskoj 
Mitrovici. Kasnije smo zajedno radili u OUP Zemun, a ja sam posle prešao u MUP 
i radio na obezbeđenju Milana Milutinovića. Početkom februara 2003. godine 
srećem Vuka i tražim mu na zajam 300 evra. Pričao mi je da radi za Spasojevića 
i Legiju i da su oni mnogo jaki. Rekao sam mu da treba da pređem kod Keze i da 
budem u obezbeđenju Ružice Đinđić. Tih dana Vuk me je pitao da li znam gde je 
Ljubiša Buha Čume. Rekao je da on cinkari Dušana i Legiju, da je dobar sa 
Đinđićem i ponudio mi pola miliona maraka ako saznam gde je - izjavio je 
Bezarević u policiji.

Dva dana kasnije, Vuk ga opet zove. Ovoga puta sa njim je još jedan muškarac, 
za koga kasnije saznaje da je Bagzi. Sede u kafiću u Ulici Lole Ribara i 
pričaju o Čumetu i oni mu kažu da su u to umešani Čeda, Beba i Vesić. Nekoliko 
dana kasnije, sreću se ponovo i Bagzi mu kaže "Mi hoćemo da ubijemo Đinđića". 
Traže da im on pomogne. Prvo odbija, ali posle nagovaranja kaže da će 
razmisliti.

Sutradan uveče nalaze se na istom mestu. Bagzi mu daje 200 evra i mobilni 
telefon i kaže da je tu ukucan njegov broj i da samo njega zove tim telefonom. 
Poručuje mu da mu javi kad Đinđić negde krene.

- Na dan 21. februara došao sam ujutro na posao i kolega mi kaže "Đinđić ide u 
Bosnu, a noga mu je povređena, sad ide na aerodrom". Posle 10 minuta Bagzi me 
zove i ja mu to saopštavam. On kaže "Odlično, mi smo uvek spremni". Rekao mi je 
da telefon odmah bacim, što sam i uradio. U 12 sati sam saznao da je kamion 
skrenuo na kolonu Đinđićevih vozila. Uveče se srećem sa Vukom kod Zvezdara 
teatra. Kaže mi da je Bagzi uhapšen. Daje mi novi telefon. Pošto me sutradan 
nije zvao, ja sam taj telefon bacio - piše dalje u Bezarevićevoj izjavi.

Narednih dana zove ga Vuk na njegov mobilni telefon i sreću se opet kod 
pozorišta na Zvezdari. Kolima se voze do restorana "Steko" na autoputu. Tu im 
se pridružuje Bagzi, koji u međuvremenu pušten. Bagzi je psovao što nije uspeo 
i govorio da će biti bolje. Pričao je da je trebalo da automobil gađaju 
"zoljom" sa nadvožnjaka. Bezarević kaže da je hteo da odustane, ali je Bagzi 
rekao da će se ljutiti Legija i Dušan. Dobija novi telefon i kažu mu da će 
šifra biti "Pera". Kasnije je utvrdio da je Pera bio Miloš Simović.

Doktor za "zolju"

Pera ga poziva 1. marta da proveri tablice Đinđićevih vozila. U kontaktu su 
bili i narednih dana, ali ništa se nije dešavalo. U restoranu Zvezdara teatra 
viđa neku četvoricu, prepoznaje Nina, kao momka iz Zemuna. Ubrzo shvata da je 
jedan od njih Pera, odnosno, Miloš Simović, koga mu je Vuk predstavio po 
nadimku Mišel. Na dan ubistva premijera, Pera zove Bazeravića i pita šta ima 
novo. Odgovara da nema ništa novo, ali on kaže da je Đinđić u vladi i daje mu 
nalog da to proveri.

- Prolazim kolima pored vlade i vidim sivo vozilo sa rotacijom. Nisam siguran 
da je Đinđićevo, ali ipak mu potvrđujem. Oko 12.30 časova zove me Pera i kaže 
"Gotovo je, šta je bilo, bilo je, bacaj telefon". Pitam kad ćemo se videti, on 
kaže "Dabogda se nikad ne videli" - navodi Bezarević na kraju izjave u policiji.

On je još dodao da od lica sa poternice zna jedino Vladimira Milisavljevića 
Budalu, kao jednog od momaka koje je viđao u Zvezdara teatru.

Željko Tojaga, osvrćući se redom na delove optužbe, pobijao je tvrdnje tužioca, 
navodeći da sa događajem kod hale Limes nema nikakve veze. On je govorio da ga 
je policija maltretirala da to prizna i da mu je rečeno da ga je Zvezdan 
Jovanović teretio. Tojaga tvrdi da je od 13. do 21. februara bio sa jedinicom 
na Kopaoniku, što može da potvrdi 70 ljudi koji su bili sa njim, a koje niko 
nije pozvao da svedoče. On je zaključio da je optužen zato što je "doktor" za 
"zolju". Iz fascikle koju je držao pred sobom, Tojaga je izvadio skicu koju je 
policija napravila posle rekonstrukcije događaja kod hale Limes. Zatim je 
izjavio da je nemoguće da bilo ko "zoljom" gađa automobil iz tog položaja. 
Koristeći fasciklu kao maketu automobila, a svoju ruku kao putanju "zolje", 
Tojaga je objasnio da je neizvodljivo pogoditi automobil u pokretu s boka, 
tvrdeći da bi se to moralo učiniti jedino gađanjem suprotnim od pravca kretanja 
vozila. U tom slučaju, ne bi se moglo promašiti ni sa rastojanja od 200 metara, 
ocenio je Tojaga, navodeći brojne karakteristike ovog oružja.

- Verujem da vi sudija nikada niste pucali iz "zolje", ali da ste ovako 
učinili, pogodili biste metu sa 100 metara razdaljine - rekao je Tojaga. U 
nastavku on je naveo da je u JSO od 1997. godine i da je u raznim borbenim 
timovima bio od 1991. Na pitanja sudije Marka Kljajevića on je rekao da 
Milorada Lukovića Legiju poznaje "genijalno", da je on najbolji vojnik koga je 
ikada sreo, da je prema njemu pokazivao samo svoje dobro lice i da on ne želi 
da veruje da je postojalo i ono drugo. Posle penzionisanja, Legiju je viđao 
uglavnom na sahranama saboraca i na proslavama jedinice. Zvezdana Jovanovića, 
tvrdi, takođe dobro poznaje. Inspektori su ga, kako kaže, ubedili da je kriv za 
atentat i jedno vreme ga je mrzeo jer je mislio da je zbog njega rasformirana 
jedinica.

- Spasojevića nisam video nikad u životu. Čuo sam da je krimos, ali je glupo to 
sada reći jer je čovek mrtav. Ne poznajem nijedno lice sa poternice - rekao je 
Tojaga. 

Na kraju iskaza, on je je rekao da štrajkuje glađu od kada je uhapšen i da jede 
samo suvi hleb. Dodao je da je u policiju otišao sam kada je pozvan i da je tom 
prilikom išao na poligraf test. Službeniku se dopala majica koju je imao na 
sebi, sa crtežom vuka, što je simbol JSO. Tražio mu je da mu pokloni majicu ako 
prođe test. Po završetku, nije mu rekao rezultat testa, već mu je samo tražio 
majicu, ali je Tojaga odbio da je skine. Posle podizanja optužnice, hteo je da 
potpuno prestane da uzima hranu, ali su mu pretili da će ga u tom slučaju 
hraniti na nos.

Suđenje se nastavlja 8. marta, kada bi prema planu trebalo da bude saslušan 
optuženi Dušan Krsmanović. Tokom naredna tri dana predviđeno je saslušanje 
svedoka saradnika Ljubiše Buhe, Zorana Vukojevića i Miladina Suvajdžića.