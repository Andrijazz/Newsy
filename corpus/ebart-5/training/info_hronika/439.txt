> Izvor: matf
> Datum: 
> Rubrika: info_hronika
> Naslov: Dani evropske baštine od 9. do 18. septembra u Beogradu
> Članak:


Beograd - Program četvrte Turističko-kulturne manifestacije Dani evropske 
baštine, koja će biti održana od 9. do 18. septembra u Beogradu, obuhvata 
brojne izložbe, prezentacije, obilaske znamenitih gradskih zdanja, izlete i 
razgledanja kulturno-istorijskih mesta, radionice za decu, kao i posebne 
programe za osobe sa invaliditetom.
Ovogodišnja tema manifestacije, koju je osnovao Savet Evrope, nosi naziv 
Zemlja, što bi trebalo da predstavi spoj prirodne i kulturne baštine. Kako je 
najavljeno na konferenciji za novinare, to će biti i prilika da se promoviše 
Evropska konvencija o kulturnom pejzažu, koju naša zemlja tek treba da potpiše.
Prema rečima Dragane Zeljković, člana Gradskog veća, sadržaj ovogodišnjih Dana 
evropske baštine tematski je podeljen u 43 programa i svi će biti besplatni. U 
okviru razgledanja znamenitih zdanja biće predstavljeni Stari dvor, Novi dvor, 
Narodna banka Srbije, Dvorski kompleks na Dedinju, Skupština Srbije i Crne 
Gore, Narodna skupština, Arhiv Srbije, Ambasada Francuske, Beogradska tvrđava, 
galerije, muzeji, biblioteke... Dečji kulturni centar pobrinuo se za bogat 
program za mlađe posetioce, u okviru koga će biti organizovane radionice iz 
grnčarstva i arheologije.
Ljiljana Obradović, direktor JKP beogradska tvrđava, podseća da su svi otvoreni 
objekti na Beogradskoj tvrđavi i dalje dostupni posetiocima i najavljuje i neke 
novine tokom Dana evropske baštine.
- Sahat kula, Kula Nebojša, Rimski bunar, Barokna kapija i dalje su otvorene. U 
Barutani će biti video-prezentacija Interaktivni Beograd - 15. vek, dok će 
ispred biti izložbena keramika. Zbog asfaltiranja ulica moraćemo da preusmerimo 
posetioce tako da će oni ulaziti iz Knez Mihailove, a ne iz Uzun Mirkove ulice. 
Za osobe sa invaliditetom smo obezbedili još tri nova prilaza, a slepi će imati 
pomoć posebnih vodiča - objasnila je Obradovićeva. Građani se mogu prijaviti na 
telefon 3083-803, od 9 do 17 časova, kao i na info punktu na platou kod 
Filozofskog fakulteta.
Organizator Dana evropske baštine je Skupština grada, za realizaciju 
ovogodišnjeg program je uloženo oko četiri miliona dinara, a u manifestaciju su 
se uključile i mnoge beogradske i prigradske opštine. Dane evropske baštine na 
nivou Srbije obeležava 26 gradova, dok je centralna manifestacija zakazana za 
10. septembar u Bajinoj Bašti.