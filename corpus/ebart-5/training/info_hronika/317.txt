> Izvor: matf
> Datum: 
> Rubrika: info_hronika
> Naslov: Radmila Jocić (44) iz Niša osuđena je juče na osam godina zatvora
> Članak:


NIŠ - Radmila Jocić (44) iz Niša osuđena je juče na osam godina zatvora jer je 
13. avgusta prošle godine u svom stanu u Ulici Sretena Mladenovića, ubila 
Ninoslavu Žikić, ljubavnicu svoga supruga.
Kako je utvrđeno tokom postupka, na dan ubistva Ninoslava je telefonom 
obavestila Radmilu da će se tog popodneva sa njenim suprugom Svetislavom naći u 
njihovom stanu, u kojem Jocićevi nisu živeli jer su imali porodičnu kuću. 
Radmila, je u pratnji porodičnog prijatelja Aleksandra Pešića, kojeg nije 
obavestila kakve su joj namere, u stan stigla pre ljubavnika. Njih dvoje su se 
sakrili u špajz, a kada su Ninoslava i Svetislav ušli u spavaću sobu, prevarena 
supruga ih je fotografisala. Kada su njen suprug i Pešić napustili stan 
usledila je žučna rasprava između dve žene, posle čega je Radmila usmrtila 
Ninoslavu sa trinaest udaraca nožem.
Obrazlažući visinu izrečene kazne, sudija Okružnog suda Snežana Milošević je 
naglasila da je uzeta u obzir ocena veštaka da je Radmila bila u specifičnom 
duševnom stanju jer je Ninoslava tokom dužeg perioda pozivala telefonom i 
obaveštavala o svojoj vezi sa njenim mužem, ne lišavajući je pri tome nijednog 
detalja iz njihovog intimnog života. Ovo je dovelo do gomilanja afekta gneva, 
koji je kulminirao na dan ubistva, kada je Ninoslava obavestila o svom sastanku 
sa Svetislavom. Prema oceni suda, bez obzira što je od kuće ponela nož, Radmila 
nije imala nameru da nekoga povredi, već ga je ponela radi eventualne odbrane, 
jer nije znala kako će Ninoslava i Svetislav reagovati na njeno prisustvo.
Radmila Jocić je u svoju odbranu navela da nije imala nameru da nikoga povredi, 
već da se uveri da njen muž ima ljubavnu vezu sa Ninoslavom, jer je on njene 
optužbe o preljubi uporno negirao. Takođe je tvrdila da nož u stan nije donela 
ona, već da je pripadao Ninoslavi, koja je nju prva napala.
Jocićevoj je produžen pritvor do pravosnažnosti presude a rodbina ubijene 
Ninoslave upućena je da zahtev za nadoknadu štete ostvari u parničnom postupku.