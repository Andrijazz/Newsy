> Izvor: matf
> Datum: 
> Rubrika: info_hronika
> Naslov: -OBRENOVAC - Dragan Popović, radnik preduzeća "Promet gas" iz Obrenovca, 
> Članak:

povređen je u eksploziji dve cisterne pune propan-butan gasa sinoć u krugu ove 
firme na putu Obrenovac - Šabac. Do nesreće je došlo prilikom istakanja 
cisterni, a uzroci izbijanja eksplozije za sada su nepoznati.
Nesrećnog radnika Hitna pomoć odmah je prebacila u Centar za opekotine, 
plastičnu i rekonstruktivnu hirurgiju u Zvečanskoj ulici u Beogradu. Prema 
rečima dežurnog lekara, Popović je zadobio opekotine glave i šaka drugog 
stepena. Njegovo stanje za sada je stabilno i nije u životnoj opasnosti.
Eksplozija cisterni izazvala je veliki požar, pa su obrenovačkim vatrogascima u 
pomoć morale da priteknu i kolege iz Beograda. Vatrena stihija pretila je da se 
proširi i na okolne objekte, ali posle nekoliko sati vatrogasci su, srećom, 
uspeli da lokalizuju požar. U gašenju je učestvovalo 50 vatrogasaca sa 15 
vozila.