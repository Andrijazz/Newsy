> Izvor: matf
> Datum: 
> Rubrika: info_hronika
> Naslov: HAG ŽELI DA ISPITA HRVATSKOG GENERALA
> Članak:


ZAGREB - Kancelarija hrvatske vlade za saradnju s Haškim tribunalom primila je 
zahtev tog suda za saslušanje generala u penziji Mirka Norca u statusu 
osumnjičenog, saopštila je juče hrvatska vlada, javlja Beta.
Haški tribunal želi da ispita Norca o delovanjima Hrvatske vojske i njega lično 
u vojnim akcijama "Medački džep", 1993. godine, i "Oluja", 1995. godine.
U saopštenju hrvatske vlade navodi se da je Kancelarija za saradnju sa Haškim 
tribunalom zahtev Tribunala uputila u predviđeni pravni postupak.
Riječki "Novi list", koji je juče objavio nezvaničnu informaciju o prijemu 
zahteva Haškog tribunala, takođe piše, pozivajući se na neimenovane izvore, da 
je za prvu polovinu avgusta već zakazan i termin Norčevog saslušanja i da bi 
ono moglo potrajati više od jednog dana.
Norac se već dve godine nalazi u riječkom zatvoru, najpre u pritvoru, a potom i 
na izdržavanju kazne zatvora od 12 godina zbog ubistva srpskih civila u okolini 
Gospića 1991. godine. 