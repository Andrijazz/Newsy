> Izvor: matf
> Datum: 
> Rubrika: info_hronika
> Naslov: Kroford i Katsirdakis o ulasku SCG u Partnerstvo za mir 
> Članak:


Beograd - Da bi se Srbija i Crna Gora priključila programu Partnerstvo za mir 
neophodno je da povuče tužbu protiv čelnika 19 NATO država podnetu zbog 
intervencije u SR Jugoslaviji, naglasili su u jučerašnjim govorima prilikom 
otvaranja depozitarne biblioteke NATO u Institutu za međunarodnu politiku i 
privredu ambasador Velike Britanije u Beogradu Čarls Kraford i funkcioner NATO 
Džordž Katsirdakis. Srbija i Crna Gora dobiće uskoro status posmatrača u 
Partnerstvu, rekao je Katsirdakis.  
Ambasador Prvoslav Davinić iz Ministarstva spoljnih poslova SCG istakao je da 
je odluka državne zajednice da pristupi evroatlantskim integracijama i najavio 
ispunjavanje uslova koje traže zapadni partneri, među njima i povlačenje tužbe. 
- Kraj je neizbežan, političari moraju da budu odlučniji, moramo to da uradimo 
sada - rekao je Davinić o povlačenju tužbe, ali i zatražio pomoć zapadnih 
partnera u uspostavljanju parlamentarne kontrole nad oružanim snagama i 
obrazovanju medija za njihovo praćenje. 
- Reforme Vojske Srbije i Crne Gore već daju vidljive rezultate. Ulaskom u 
Partnerstvo za mir vaša zemlja će privući investitore, ali u Partnerstvo treba 
da uđete sa već dostignutim visokim standardima - rekao je Čarls Kraford. 
Na međunarodnom seminaru "Nevojna uloga NATO", na kojem su govorili diplomate i 
vojni eksperti, istaknuto je, između ostalog, da bi trebalo hitno sačiniti i 
realizovati program koji bi promenio percepciju NATO kod građana SCG i 
formirati informativni centar koji bi bio na usluzi građanima. 
Igor Lukšić, zamenik ministra inostranih poslova SCG, izjavio je novinarima u 
Institutu za međunarodnu politiku i privredu da ne isključuje mogućnost da u 
konsultacijama o neizručivanju američkih državljana Međunarodnom krivičnom sudu 
Podgorica i Beograd "ispolje različite stavove".