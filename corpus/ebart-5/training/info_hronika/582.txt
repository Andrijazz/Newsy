> Izvor: matf
> Datum: 
> Rubrika: info_hronika
> Naslov: Završena letnja škola "Tranziciona pravda" u Igalu u 
> Članak:

organizaciji Programa Ujedinjenih nacija za razvoj (UNDP)

Igalo - Sudije i tužioci iz regiona zaključili su završnog dana letnje škole 
"Tranzicione pravde" u organizaciji Programa Ujedinjenih nacija za razvoj 
(UNDP) da je neophodna bolja saradnja predstavnika pravosuđa iz Bosne i 
Hercegovine, Hrvatske, Srbije, Crne Gore i Kosova. Mioljub Vitorović, zamenik 
okružnog tužioca u Beogradu, izjavio je da je svim tužilaštvima u regionu 
potrebno da se donese zakon kojim bi se oduzimala imovina stečena krivičnim 
delima. 
- U mutnim vremenima mutni ljudi rade mutne stvari da dođu do novca - rekao je 
Vitorović. Vitorović je naveo slučaj izvesnog Munira iz Prištine koji je preko 
Bangladeša, Sri Lanke, Pakistana, Indije, preko Dubaija, na prištinski aerodrom 
od marta 2004. pa do kraja 2005. prošvercovao 800 državljana Bangladeša, za 
cenu od 5.000 do 7.000 dolara po osobi. Kao drugi slučaj organizovanog 
kriminala bivši zamenik specijalnog tužioca za organizovani kriminal naveo je 
slučaj beogradske televizije Košava koja je pre nekoliko godina organizovala 
izbor za mis, na kojem su, u najuži izbor, ušle isključivo devojke iz 
neskladnih porodica, porodica bez jednog roditelja, a kao pokrovitelj pojavio 
se Miroslav Zarubica, koji je bio optužen za trgovinu ljudima. 
Novinar lista Vreme Dejan Anastasijević istakao je da je očekivao da će 
pravosuđe dići glas u odbranu svoje profesije i da političari neće odlučivati 
koji će se postupci voditi a koji ne. 
- Organizovani kriminal ne bi mogao da postoji bez zaštitnika iz sistema. Kada 
se pokrene neki postupak, mnogim ljudima iz vlasti se "gazi u tanjir". Postoje 
ljudi kojima nije u interesu da se ta krivična dela procesuiraju i zbog toga ih 
i miniraju. Po njegovim rečima, političari su nametnuli tezu da ratni zločini 
nisu pravno pitanje, nego neka vrsta spoljnog duga, a da njihov stav da to nije 
"moralno pitanje" ne iznenađuje.
- Očekivao sam da će pravosuđe dići glas protiv stava da je procesuiranje 
ratnih zločina međunarodna obaveza Srbije prema Haškom tribunalu i da to nije 
običan zločin. Ako se pristane na tezu da ratni zločin nije običan zločin, 
dolazi se do atmosfere nekažnjivosti kada ništa više nije zločin. Tokom 
sedmodnevnog rada sudije i tužioci iz regiona su razmenili mišljenja o 
suđenjima za ratne zločine, reparaciji i žrtvama rata, reformi državnih 
institucija i utvrđivanju istine o prošlosti. Istovremeno, učesnici seminara 
pokrenuli su inicijativu o osnivanju regionalne radne grupe koja bi se bavila 
problemom ratnih zločina u zemljama bivše SFRJ. Zadatak te radne grupe bio bi 
da identifikuje probleme koji postoje u procesuiranjima i suđenjima za ratne 
zločine, pre svega o prihvatljivosti dokaza pred drugim sudovima i 
ujednačavanju kaznene politike. Koordinator radne grupe biće beogradska 
kancelarija Programa UN za razvoj.