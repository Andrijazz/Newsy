> Izvor: matf
> Datum: 
> Rubrika: info_hronika
> Naslov: Ubistvo trinaestogodišnje Tamare Ivanović
> Članak:


Ubica još nije uhvaćen. U domove Batajničana se uselila zebnja 

BEOGRAD - "Tamara, zauvek u našem sećanju", osvanuli su juče grafiti na zidu 
Osnovne škole "Boško Palkovljević Pinki" u Batajnici, sa potpisom učenika 
VIII/3 odeljenja u kome je do pre tri dana u školskoj klupi bila i 
trinaestogodišnja Tamara Ivanović, devojčica kojoj je monstruozni ubica 
prekinuo život sa sedamnaest uboda nožem.
Ko je zločinac, i dalje je jedino pitanje koje muči meštane ovog naselja. Na 
mestu gde je u utorak uveče krvavu devojčicu pronašao njen stric juče su 
osvanule ruže. I njen grob sa belim krstom prekriven je vencima sa poslednjim 
oproštajnim porukama roditelja, rođaka, prijatelja... Upaljene su sveće. Niko 
ne može da prihvati da Tamare više nema.
Iz kuće Ivanovića juče se čuo samo lelek. Roditelji nemi od bola. Obilaze ih 
prijatelji, ali za njih utehe nema...
- Bila je uvek vesela i nikada se nikoga nije bojala. Njeno mesto u školskoj 
klupi je prazno... I niko više ne može da ga zauzme - kroz suze pričaju 
Tamarine drugarice i drugovi u školi.
U Batajnici su posle monstruoznog ubistva zavladali bol i strah.
Prečicom koja iz Ulice mladih gorana, u kojoj je Tamara živela, vodi ka 
okretnici autobusa iz koga je te večeri ona izašla vraćajući se iz škole, deca 
više na prolaze sama. Staju pored šipražja gde je Tamara nađena...
- Gore i teže sudbine za roditelje nema. Samo da nađu tog ludaka. Da znamo ko 
je, ko je zlikovac... - kaže majka koja vodi petoro dece.
- Eto, sad na smenu vodimo decu u školu. Same ne smemo da ih pustimo. Ovom 
prečicom sam više niko ne prolazi - priča ona.
Na železničkoj pruzi preko koje je kobne večeri prešla Tamara pre nego što su 
je zgrabile ruke ubice, i dalje stoje napušteni vagoni.
U njima prazne flaše, konzerve, prljave torbe. Stanovnici tog naselja kažu da 
je to stecište skitnica, narkomana... Leglo zla.
Da li je ubica neko od njih? 
Te noći niko nije primetio ništa sumnjivo, niko ništa nije video, niko nije čuo 
Tamarin vrisak... 
Jedini trag koji u ovom momentu ima Uprava kriminalističke policije jeste 
Tamarin mobilni telefon koji je nestao. Da li ga je uzeo zločinac, tek treba da 
se otkrije. Na informativni razgovor do sada je privedeno više od dvadeset 
osoba, stranaca koji nisu imali prijavljeno prebivalište, ali i nekoliko 
sumnjivih meštana koji imaju kriminalni dosije. Policija veruje da će ubica 
Tamare Ivanović biti uhapšen za nekoliko dana.