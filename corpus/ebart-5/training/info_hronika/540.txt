> Izvor: matf
> Datum: 
> Rubrika: info_hronika
> Naslov: DžEMAILj GAŠI UHAPŠENI PRIPADNIK OVK DOBRO POZNAT NA KOSMETU
> Članak:


VEST da je nemačka policija uhapsila Albanca, bivšeg funkcionera OVK, optuženog 
za zločine nad Srbima u Drenovcu kod Prizrena, u Prištini niko ne komentariše. 
Reč je o Džemailju Gašiju,  jednom od zloglasnih terorista, koji su delovali na 
prostoru Metohije, gde je komandovao Ramuš Haradinaj.
Gaši je rodom iz jednog zaseoka kod Kline. U leto 1988. godine učestvovao je u 
kidnapovanju civila u Orahovcu, kada je u nepoznatom pravcu odvedeno nekoliko 
desetina Srba. Samo nekoliko dana kasnije iz dva obližnja srpska sela, 
kidnapovano je 18 Srba, a iz sela Ratišta čak 123 muške glave porodice Kostić. 
Zemni ostaci znatnog broja kidnapovanih, pronađeni su tek sredinom prošle 
godine u jami Volujak kod Kline.
Ime Džemailj Gaši pominje se i u izjavama dvojice braće Mazrekaj, koja su još 
pre rata priznala zločin u ovom kraju.
Tada su rekli da je u kidnapovanju tridesetak civila, uglavnom Srba, među 
kojima je bilo staraca, žena ali i dece, učestvovao i Gaši. Svi zatočenici 
Klečke su masakrirani, a žene i devojčice silovane i posle bačene u krečanu. 
Gaši je tada bio na mestu zamenika komandanta logora. Najpre u Klečki, a potom 
u Rtenovcu, na putu između Kline i Prizrena.