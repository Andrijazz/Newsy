> Izvor: matf
> Datum: 
> Rubrika: info_hronika
> Naslov: Beograd - Prvom opštinskom sudu u Beogradu stigao je zahtev za istragu protiv 
> Članak:

predsednika Republičke radiodifuzne agencije Nenada Cekića zbog sumnje da je 
počinio krivično delo nesavesnog rada u službi. Portparolka suda Ana Milošević 
izjavila je za Betu da će postupak protiv Cekića biti sproveden po skraćenom 
postupku jer je za to krivično delo predviđena novčana kazna, ili kazna zatvora 
do tri godine. 
Postupajući po krivičnoj prijavi BK televizije, prvo opštinsko tužilaštvo je 
pre nekoliko dana dostavilo sudu zahtev za pokretanje istražnih radnji i 
istražni sudija će naknadno utvrditi datum saslušanja predsednika RRA, 
objasnila je Miloševićeva, naglasivši da će, pored Cekića, biti saslušani i 
svedoci i pregledana dokumentacija, na osnovu čega će tužilac odlučiti da li će 
podići optužnicu. 
Tužilaštvo predlaže, prema pisanju Blica, da se Cekić ispita na koji način i 
prema kojoj proceduri je doneta odluka o privremenom oduzimanju dozvole za 
emitovanje TV BK u trajanju od 30 dana i zbog čega nisu navedeni dokazi na 
osnovu kojih je doneta odluka o zabrani emitovanja programa toj televiziji. 
Cekićev zamenik Aleksandar Vasić ocenio je u izjavi Beti da je "skandalozno" da 
sud procese sprovodi preko medija i dodao da "curenje" dezinformacija i 
poluinformacija predstavlja pritisak na nezavisno regulatorno telo, što je 
zabranjeno Zakonom o radiodifuziji.
Savet RRA je izložen sistematskim pritiscima preko pojedinih medija koji u 
javnost iznose "sumnjive" informacije, kazao je Vasić, dodajući da Cekića niko 
nije obavestio o zahtevu za istragu. "Apsurdno je da se istraga vodi protiv 
jednog člana kolektivnog organa koji sve odluke donosi glasanjem. Cekić je 
predsednik Saveta RRA koji ima devet članova", naglasio je Vasić, koji ocenjuje 
da sve "miriše na kreiranu kampanju u javnosti" iza koje stoje oni koji su na 
javnom konkursu izgubili, te da predstavnici sudova prejudiciraju rezultate 
istrage time što iznose predviđene kazne. Beta