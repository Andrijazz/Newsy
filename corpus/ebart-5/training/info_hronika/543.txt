> Izvor: matf
> Datum: 
> Rubrika: info_hronika
> Naslov: PREDSEDNIK OPŠTINE BAČ OSUĐEN ZBOG ZLOUPOTREBE
> Članak:


Presude nisu pravosnažne, žalio sam se višem sudu, kaže Bogunović

NOVI SAD - Krivično veće Opštinskog suda u Bačkoj Palanci, kojem je predsedavao 
sudija Rajko Popović, osudilo je predsednika opštine u Baču, narodnog poslanika 
u vojvođanskom parlamentu i predsednika Skupštinskog odbora za bezbednost 
Tomislava Bogunovića, na šest meseci zatvora zbog zloupotrebe službenog 
položaja.
Bogunović je osuđen jer je kao predsednik ove bačke opštine dao u ime opštinske 
vlade bankarsku garanciju "Vojvođanskoj banci" da će opština vratiti kredit 
umesto privatne firme "Braća Molnar" koja se zadužila. Interesantno je da je ta 
garancija bila neuporedivo veća od godišnjeg budžeta opštine, na čijem je čelu 
Bogunović već drugi mandat.
U krivičnom postupku za drugo krivično delo, za koje je pred istim sudom 
Bogunovića optužio javni tužilac po službenoj dužnosti, izrečena mu je 
zatvorska kazna od dva meseca. Po ovoj presudi, on je proglašen krivim za seču 
šume "Vojvodina voda", na površini od osam hektara. Pretpostavka je da je 
Bogunović ovu šumu posekao uoči lokalnih izbora i podelio je građanima da bi 
glasali za njega.
U trećem postupku koji se vodi između opštine Bač, koju zastupa Bogunović, i 
fizičkih lica Branka Čavića (imovinski spor), juče je sudija Zora Jamušakov, 
posle više opomena, Bogunovića izbacila iz sudnice, pošto je uoči i za vreme 
suđenja omalovažavao i pretio svedocima.
U razgovoru za "Politiku" Bogunović nije osporio da je pred ovim sudom osuđen, 
već se interesovao "ko je i kako u palanačkom sudu o tome smeo da izvesti 
novinare".
- Te presude nisu pravosnažne. Žalio sam se višem sudu. Šumu nisam strpao u 
svoju drvarnicu, već sam je podelio Ciganima i ostaloj sirotinji. A što se tiče 
bankarske garancije, ona više ne važi. Imam "crno na belo" da ju je banka 
odbila i sve to sam u žalbi naveo - izjavio je Bogunović i dodao da mu sve 
"smeštaju" ljudi iz aktuelne republičke vlasti, pošto je, za razliku od njih, 
on "dokazani demokrata".
Na primedbu da je optužen 2003. godine, dok je njegova stranka bila na vlasti i 
da je zbog toga potpredsednik DS-a Zoran Živković predložio da Bogunovića 
isključe iz partije, on nije imao odgovor, već je rekao: "I o tome su vas 
obavestili".