> Izvor: matf
> Datum: 
> Rubrika: info_hronika
> Naslov: Ministar vera predstavio Prednacrt zakona o slobodi vere, crkvama, verskim 
> Članak:

zajednicama i udruženjima

Sveštenicima svih konfesija koji služe u nerazvijenim i ugroženim područjima sa 
malo vernika država će isplaćivati minimalnu zagarantovanu zaradu

Beograd -Srbija je jedina država u Evropi koja nema zakon o slobodi vere, 
crkvama, verskim zajednicama i udruženjima. Zakon o radu verskih zajednica iz 
1977. stavljen je van nage 1993, jer je opravdano ocenjeno da je nesaglasan sa 
duhom višestranačkog sistema, demokratskim procesima i evropskim standardima 
kojima je Srbija tada deklarativno težila. Donošenje novog zakona predstavlja 
ispunjavanje pravne praznine koja nas drži izvan ne samo pravnog, nego i 
civilizacijskog evropskog poretka - izjavio je juče na pres konferenciji Milan 
Radulović, ministar vera Vlade Srbije, predstavljajući Prednacrt zakona o 
slobodi vere, crkvama, verskim zajednicama i udruženjima koje je resorno 
Ministarstvo pripremilo i nedavno pustilo u javnu raspravu.
- Načelo odvojenosti države i Crkve, koje se u našoj javnosti često pogrešno 
tumači, najpre je realizovano u zapadnoevropskim državama. Ali, tamo nikada 
nije tumačeno kao istiskivanje Crkve iz javnog života kao u komunizmu. Kad o 
tom načelu danas govore neki naši kritičari ovog zakonskog prednacrta i uopšte 
verskog života u Srbiji, oni to rade sa stanovišta komunističke ideologije, a 
ne demokratskog poretka i vrednosnog sistema uobičajenog u zemljama Zapadne 
Evrope - naglasio je ministar Radulović.
Napominjući da je Srbija jedina evropska zemlja koja ne garantuje stepen 
socijalne sigurnosti sveštenoslužiteljima, ministar je najavio da Prednacrt, 
između ostalog, predviđa da država brine o njihovom socijalno-penzionom 
osiguranju. Predloženo je i da sveštenicima svih konfesija koji služe u 
nerazvijenim i ugroženim područjima sa malo vernika država isplaćuje minimalnu 
zagarantovanu zaradu. Svi troškovi na socijalnom osiguranju sveštenstva 
iznosili bi, kako je juče rečeno, 0,1 odsto državnog budžeta. 
Na pitanje novinara da prokomentariše dosad u javnosti iznete primedbe na 
ponuđeni prednacrt, ministar Radulović je odgovorio da Ministarstvo vera još 
nije dobilo ni jedno zvanično mišljenje. "U tekst zakona biće uključeno sve što 
će dovesti njegovom pobiljšanja, ali ne i amandmani koji ruše strukturu 
ponuđenog dokumenta", rekao je ministar i objasnio da se o predloženom 
Prednacrtu neće "razgovarati sa crkvama i verskim zajednicama o konačnoj 
verziji teksta". 
- Zakone ne prave crkve, nego država. Jedini ovlašćeni predlagači zakona su: 
poslanici, poslaničke grupe, 15.000 građana i državni organi poput 
ministarstava. Zakon smo mi napravili i mi ćemo ga posle javne rasprave uputiti 
u proceduru - rekao je ministar Radulović.