> Izvor: matf
> Datum: 
> Rubrika: info_hronika
> Naslov: Rok za izbor ombudsmana Srbije ističe 24. marta
> Članak:


povodi

Beograd - Kao razlog zbog kojeg je prvu redovnu sednicu Skupštine Srbije 
zakazao tek za 20, iako je već sledeću predvideo za 27. mart, predsednik 
Predrag Marković navodi izbor republičkog ombudsmana. Naime, u tom intervalu, 
po Zakonu o zaštitniku građana, usvojenom 14. septembra prošle godine, ističe 
šestomesečni rok za izbor republičkog ombudsmana. Kada je zakazivao sednice 
Marković je hteo, kako je nedavno objasnio novinarima, da ostavi dovoljno 
vremena predlagačima da istaknu svoje kanditate.
Kako je Zakon objavljen u Službenom glasniku 16. septembra, a stupio je na 
snagu osam dana kasnije, to bi Skupština, na predlog svog Odbora za ustavna 
pitanja, trebalo da izabere republičkog ombudsmana najkasnije u petak 24. 
marta. Uprkos tesnim rokovima, izbor ombudsmana nije uvršten u dnevni red 
nijedne od dve predstojeće sednice parlamenta. Šef poslaničke grupe DSS Miloš 
Aligrudić je tim povodom izjavio za Danas da je moguće da će ta tema naknadno 
biti ubačena u dnevni red, pošto prethodno budu obavljene političke 
konsultacije. 
Mada po Zakonu svaka poslanička grupa ima pravo da istakne svog, ili više grupa 
zajedničkog, kandidata, nijedan predlog se još nije našao na stolu Predraga 
Markovića, koji je po funkciji i predsednik Odbora za ustavna pitanja. Dok se 
on nada, kako poručuju iz njegovog Kabineta, da će biti ispoštavan rok, u 
pojedinim poslaničkim grupama su zatečeni pitanjem Danasa: koga predlažu za 
republičkog zaštitnika građana? Neki poslanici su priznali da ih je Danas 
obavestio šta se od njih očekuje, ne krijući da "ne mogu da se sete koje su 
njihove obaveze" po zakonu koji su sami izglasali.  
Sudeći prema reakcijama članova Ustavnog odbora Save Uroševića iz G17 Plus i 
Žarka Obradovića iz SPS, njihove poslaničke grupe se time svih prethodnih šest 
meseci "uopšte nisu ni bavile". Sticajem okolnosti, ni Odbor za ustavna pitanja 
se dugo nije sastajao, kaže Urošević, potvrđujući da je Odbor poslednji put 
zasedao 30. maja prošle godine. Ustavni Pododbor se jedno vreme bavio 
predlozima za promenu Ustava u okviru kojih je moglo da bude postavljeno i 
pitanje ombudsmana kao nove institucije, sugerišu naši sagovornici. Jedino je 
Aligrudić bio nešto određeniji, izjavivši da u DSS "imamo neka imena u vidu", 
ali više od toga nije hteo da kaže, "jer ne bi bilo korektno prema tim 
ljudima".