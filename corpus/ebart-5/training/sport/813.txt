> Izvor: matf
> Datum: 
> Rubrika: sport
> Naslov: Beogradski Električar pobedio na gostovanju u Jagodini (10:41)
> Članak:


Jagodina - Ekipa beogradskog Električara i dalje u stopu prati lidera na tabeli 
divizije Jug, Kraljevo Royal Crowns. Beograđani su u subotu pred oko 1.000 
gledalaca ubedljivo savladali Jagodina Strawberry Celts rezultatom 10:41. 
Utakmica je počela vođstvom domaćih nakon fild gola Vladimira Nakića sa  25 
jardi. Međutim, u drugoj četvrtini gosti preokreću rezultat tačdaunom Demijena 
Lukića na pas Filipa Veljkovića i uspešnim pretvaranjem za ekstra poen. 
Električar upisuje i sejfti za dva poena preko tajt enda Aljoše Babića. 
Jagodinici postižu tačdaun trčanjem raning beka Marka Zaklana za 17 jardi, ali 
im ni to nije bilo dovoljno da na odmor odu sa prednošću jer je Babić uhvatio 
tačdaun pas Veljkovića. Tajt end Električara bio je uspešan i u trećoj 
četvrtini postigavši novi tačdaun hvatanjem. Četvrti tačdaun ponovo je delo 
Demijena Lukića, a do kraja utakmice tačdaun pasove uhvatili su i Miloš 
Marković i Miloš Grujičić.
Defanzivni koordinator i lajn beker Električara Stevan Uzelac kaže da je 
njegova ekipa počela meč veoma nervozno i loše u odbrani zbog čega su domaćini 
postigli lake poene i imali puno uspešnih trčanja. 
- Ovo je bila najbolja igra napada do sada. Pohvalio bih sve hvatače, a 
naročito Babića i Lukića. Odbrana je u drugom poluvremenu igrala sve bolje. 
Posebno bih istakao šesnaestogodišnjeg Andreja Dragovića koji je presekao prvi 
pas u karijeri. Uvek igramo bolje u trećoj i četvrtoj četvrtini i to je 
verovatno posledica nekog grča s kojim ulazimo u utakmice ali ćemo to 
ispraviti. U sledećem kolu dočekujemo Kraljevo u derbiju južne divizije i ta 
utakmica biće borba za prvo mesto pred plej of. Nadam se da ćemo pružiti 
najbolju igru do sada i 200 odsto mogućnosti - ističe Uzelac.
Trener Jagodinaca Branko Đurišić kaže da je njegov tim u prvom delu imao igru i 
da su u jednom trenutku čak vodili 10:9, ali da je na rezultat presudno uticao 
tačdaun gostiju 30 sekundi pre kraja poluvremena posle kojeg su Kelti pali na 
psihološkom planu. On podseća da im je jedina šansa da ostvare makar jednu 
pobedu u sezoni ostala za gostovanje u Obrenovcu. Đurišić ipak nije mogao da 
prognozira ishod te utakmice.