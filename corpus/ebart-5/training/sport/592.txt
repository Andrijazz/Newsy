> Izvor: matf
> Datum: 
> Rubrika: sport
> Naslov: ĐINO NATALI, GENERALNI DIREKTOR ARMANI DžINSA ZA "NOVOSTI"
> Članak:


Đorđeviću smo rekli: "Mi stvaramo tim, ali za tebe uvek ima mesto, kad god da 
se priključiš ekipi bićeš dodatna vrednost"

Od stalnog dopisnika

RIM

- BODIROGA je preskup za nas, naš stvarni prvi cilj u ovom prelaznom roku je da 
ubedimo Sašu Đorđevića da promeni odluku o povlačenju i odigra još jednu sezonu 
u dresu Armani Džinsa - izjavio je za "Večernje novosti" generalni direktor 
Olimpije Armani Džins Milano, Đino Natali.
Direktora Armani Džinsa smo pozvali da bismo proverili informacije, koje su se 
pojavile u italijanskim medijima, da je Milano u pregovorima sa Bodirogom oko 
njegovog povratka u finanijsku prestonicu Italije, a Natali nas je iznenadio 
"tvrdoglavošću" u nameri da uvere Đorđevića da još jednom pokuša da osvoji 
skudeto.
- Nismo odustali, niti ćemo. Saši smo rekli: "Mi stvaramo tim, ali za tebe uvek 
ima mesta, kad god da se priključiš ekipi bićeš dodatna vrednost". Nadamo se da 
će proraditi ponos i pobednički duh Đorđevića. Verujemo da mu još u ušima 
odzvanja skandiranje njegovog imena od strane 11.000 ljudi u "Forumu", posle 
izgubljenog finala sa Fortitudom. Ima mnogo košarkaša koji su tako proslavljani 
kada su osvajali trofeje, ali jako malo onih kojima je publika tako klicala i u 
porazu. Nadamo se i ne odustajemo. Uostalom, nemamo šta da izgubimo. Đorđeviću 
su vrata Olimpije širom otvorena - kaže Natali.
Da li iz sujevernih razloga, zbog greške ili nekih drugih, tek u italijanskim 
novinama još stoji ime Đorđevića na spisku potvrđenih igrača Armani Džinsa za 
sledeću sezonu.
Istovremeno, Natali odgovara na pitanje: "Šta je sa Bodirogom", jer pojedini 
mediji pišu da je Armani ušao u "vruću fazu" pregovora:
- To nije tačno. Bodiroga je veliki igrač i voleli bismo da se vrati, ali naši 
finansijski okviri nam ne dozvoljavaju ni da se upustimo u pregovore. Za nas je 
Bodiroga preskup i cena njegovog angažmana eliminiše svaku priču u startu, 
barem kada smo mi u pitanju. Dajte da ubedimo Đorđevića da igra još malo, ne 
samo zbog nas, već zbog svih ljubitelja košarke...