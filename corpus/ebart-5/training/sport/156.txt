> Izvor: matf
> Datum: 
> Rubrika: sport
> Naslov: Evropsko odbojkaško prvenstvo u Nemačkoj na rendgenu Veselina Vukovića, bivšeg 
> Članak:

selektora SCG

BUDVA - Dolazeći na kormilo odbojkaške reprezentacije, Ljubomir Travica se prvo 
za savete obratio prethodniku Veselinu Vukoviću, koji svakako bolje poznaje 
plave, makar zbog dužeg perioda provedenog sa igračima. Bivši selektor 
aktuelnih olimpijskih i evropskih šampiona posle raskida saradnje sa OSSCG 
odmara se u Budvi, naravno prateći aktuelne odbojkaške trenutke i pripreme 
državnog tima za EP u Nemačkoj (4. do 15. septembar).
- Sa Travicom sam više od kolege, u stalnom smo kontaktu, dosta smo pričali i 
verujem da je on već ušao u problematiku. Motivacija je dobra i sigurno je da 
smo favoriti broj jedan na predstojećem šampionatu. SCG je najbolje plasirana 
ekipa sa Starog kontinenta u Svetskoj ligi i to nam daje za pravo da očekujemo 
zlatnu medalju. Jedini konkurenti biće nam Rusija i Italija, ostali timovi su 
daleko od prvog mesta - komentariše Vuković.
U grupi nas očekuje borba sa Grčkom, Poljskom, Bugarskom, Rusijom i Holandijom.
- Dobro je što nas u preliminarnom takmičenju čekaju relativno teške utakmice, 
pre svega sa Rusima, a zatim Holanđanima i  Bugarima koji će biti oslabljeni 
jer najbolji igrač Kostadinov posle operacije u Nemačkoj neće pružiti maksimum. 
Kada u grupi prođete jake protivnike, onda će posao biti olakšan u završnici, 
jer neće biti opuštanja.
U Vukovićevoj glavi još se mota peti set finalnog meča Svetske lige protiv 
Brazila.
- Prošlo je dosta vremena, sada je moj utisak čak bolji nego onog dana kada se 
meč završio. Obrti, neizvesnost, bilo je svega, uradili smo sve da dođemo do 
zlata, gledao sam kasetu kasnije hiljadu puta, ali ostajem ponosan na tu 
utakmicu.
Odbojkaška liga će verovatno biti najkvalitetnije i najinteresantnije domaće 
takmičenje.  
- Novosađani su silno pojačani Mijićem, Boškanom i Mešterom, dok su Budvani 
angažovali Đurića, Kardaša, Bateza, i svakako je ovaj tandem u prednosti u 
odnosu na Budućnost, Zvezdu i Partizan. Podgoričani imaju harmoničan tim, 
Majdak će svakako podići kvalitet, dok na crveno-bele sa Zatrićem i na Partizan 
uvek treba računati. Kada je reč o neizvesnosti i jačini odbojke, ona je iz 
godine u godinu sve bolja, polufinale i finale plej-ofa pratio je maksimalan 
broj navijača i ne sumnjam da će interesovanje sada biti mnogo veće. Očekujem 
da još mladih igrača ispliva na površinu, kao što su to prošle godine učinili 
Kovačević, Petković i Vasić koji je dogurao do drugog korektora reprezentacije 
- zaključio je Veselin Vuković.