> Izvor: matf
> Datum: 
> Rubrika: sport
> Naslov: MLADI FUDBALERI DANAS PUTUJU U BELGIJU
> Članak:


MLADA plava fudbalska ekspedicija danas kreće ka Belgiji gde će sutra u 
Lokerenu odigrati četvrti meč kvalifikacija za Evropsko prvenstvo sa vršnjacima 
iz ove zemlje. Pripreme u Novom Sadu su završene, a generalni trening 
izabranici selektora Milorada Kosanovića odradiće večeras u Lokerenu. 
Jučerašnji trening nije odrađen, s obzirom na loše vremenske uslove, odnosno, 
kišu koja je natapala vojvođansku prestonicu.
- Kada je reč o pristupu i modelu igre nemamo šta mnogo da menjamo. Međutim, 
biće promena po pitanju igrača - kaže Kosanović. - Igraćemo u sistemu 4-4-2 sa 
dvojicom isturenih napadača Lazovićem i Popovićem, a i Vučinić nam stiže 
direktno u Belgiju. Slatke muke su u manevru gde konkurišu Perović, Radović, 
Krasić, Janković, Basta i Vukčević, a o tome ko će početi, odlučićemo na licu 
mesta. Ne krijem, imam mnogo razloga za zadovoljstvo.
Miloš Miljković, uzdanica kijevskog Dinama, ne krije da mu drugi poziv da obuče 
plavi dres mnogo znači.
- Idemo na pobedu. Kvalitetniji smo sastav od Belgijanaca, smatram da nam ovo 
neće biti posebno težak meč. Važno je da igramo kako znamo i osvojićemo tri 
boda - uveren je fudbaler plavih u glatku pobedu nad "crvenim đavolima".