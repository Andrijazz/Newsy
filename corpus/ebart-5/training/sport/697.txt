> Izvor: matf
> Datum: 
> Rubrika: sport
> Naslov: Vojvodina sprema žalbu
> Članak:


NOVI SAD - Odluka disciplinskog sudije Zajednice prvoligaša Nikole Latinovića 
da Vojvodinu kazni sa 250.000 dinara, zbog nerealizacije TV prenosa utakmice 
Vojvodina - Crvena zvezda, u redovima Novosađana dočekana je prilično mirno. 
Direktor Vojvodine Cvetko Riđošić kaže da će se "lale" sigurno žaliti i da će 
sve biti mnogo jasnije posle sednice Upravnog odbora Zajednice prvoligaša, koja 
će se održati u petak.
- Ne bežimo od toga da platimo kaznu i odluku disciplinskog sudije ćemo 
ispoštovati ukoliko je doneta u skladu sa pravilnikom. Međutim, mi ne znamo na 
osnovu kojih pravila je izrečena ova kazna, možda ima neko ko to zna, ali mi ne 
znamo i u petak ćemo na Upravnom odboru tražiti da nam se neke stvari razjasne 
- rekao je Riđošić.