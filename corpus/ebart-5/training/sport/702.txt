> Izvor: matf
> Datum: 
> Rubrika: sport
> Naslov: Duško Savanović, košgeter FMP
> Članak:


Od sva tri predstavnika Srbije i Crne Gore u ULEB kupu, košarkaši FMP imaju 
najveće šanse da uz samo jednu pobedu u preostala tri kola ostvare plasman u 
naredni krug takmičenja.
Izabranici trenera Vlade Vukoičića su u utorak na svom terenu, protiv 
portugalskog Kaluža, ostvarili još jedan ubedljiv trijumf (96:72), dovoljan da 
se zadrži druga pozicija na tabeli A grupe, odmah iza UNIKS. Ponovo je 
najefikasniji u redovima "pantera" bio Duško Savanović, prošlogodišnje najveće 
košarkaško otkrovenje. Ovog puta, titulu najboljeg strelca svog tima na 
utakmici poneo je zahvaljujući ubačenih 15 poena, uz ostvarenih sedam skokova.
- Iskreno, nisam se nadao svojim ovako dobrim partijama. Kao da sam prevazišao 
sebe - ne skriva zadovoljstvo Savanović koji je u Železnik stigao iz Čačka. - I 
prošle sezone sam imao dobar učinak, ali sam mislio da je to bilo dobrim delom 
što sam imao svežinu. Tek sada vidim koliki je napor igrati utakmice svaka 
dva-tri dana. U Borcu sam za čitavu sezonu imao 30 utakmica, a sa FMP ću kroz 
ULEB kup, Jadransku ligu i domaći šampionat stići do fantastične brojke od 70 
mečeva.
Savanović je svestan činjenice da je FMP na korak od plasmana u eliminacionu 
fazu takmičenja, ali on ujedno i poziva na oprez do samog kraja.
- Ne bi valjalo da uđemo u krug sa ekipama kao što su Bešiktaš i Šarloa jer bi 
u tom slučaju imali slabiji koš-količnik. Stoga, nastojaćemo da iznenadimo ili 
Belgijance ili španski Alikante. U svakom slučaju, već na svom parketu 
napašćemo lidera - ruski UNIKS, da ne bi došli u situaciju da drugi odlučuju o 
našoj sudbini - odlučan je Duško Savanović.