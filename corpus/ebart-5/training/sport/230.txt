> Izvor: matf
> Datum: 
> Rubrika: sport
> Naslov: Andrijana Budimir posle pobede u 3. kolu SP
> Članak:


Andrijanu Budimir, rukometašicu Srbije i Crne Gore, pronašli smo kako ulazi u 
autobus iz Trogira za Split.

- Idemo na izlet u Split, zajedno sa reprezentacijom Australije. Da, malo 
proslavimo pobedu protiv Hrvatske.
Ne plašite se prijema u Splitu?
- Ma, ne. Zato i idemo sa Australijankama.
Da li nosite trenerke ili "civilke"?
- Trenerke, ali bez obeležja SCG. Nema potrebe da provociramo lokalno 
stanovništvo. 
Pa, zar niste u četvrtak uveče bile na izletu u Splitu?
- To je bio samo kraći izlet, da nas Splićani upoznaju. Ostali smo sat i po u 
dvorani "Gripe" i mislim da su nas svi dobro zapamtili.
Vidim, vratio se optimizan posle Španije, iako ste se na početku meča igrale 
živcima navijača?
- Igrale smo da vas malo iznerviramo, da vam ne bude dosadno kod kuća. Šalim 
se. Nešto smo slabije počele, što je i normalno, jer smo dan ranije izgubile od 
Španjolki. Nismo želele da se jurimo sa Hrvaticama, ali kada su povele sa 7:2 
mesta za neozbiljnost nije bilo. Morale smo da stisnemo zube i da ih pobedimo - 
rekla je Budimir.
Igrate u Koprivnici, zajedno sa polovinom igračica iz hrvatske reprezentacije. 
Da li je ovo bio njihov maksimum?
- Da, to sam rekla i ranije. Dosta su slabije od nas, a jedino su mogle da nas 
iznenade jer igraju pred svojom publikom i da imaju sudijsku pomoć. Splićani su 
navijali prvih 15 minuta, a kada smo povele svi su zaćutali. Norveške sudije su 
navlačile na njihovu stranu, pogotovo u završnici. Dosudili su dva faula u 
napadu Ljilji Knežević, "liniju" Svetlane Ognjenović, nekoliko sumnjivih 
isključenja, ali neka, to njima ide na čast. 
Hrvatski selektor Željko Tomac je trener u Norveškoj?
- Nisam videla da je dobacivao sudijama, jer nemam dva para očiju. Međutim, 
nije bilo potrebno da im bilo šta govori. "Svirali" su, baš onako, domaćinski.
Na kraju meča splitska publika vas je "nagradila" upaljačima i metalnim novcem?
- Stvarno sam poludela. Svugde ima budala i stalno mislim da sam navikla na 
provokacije, ali ne vredi. Bilo mi je teško, plakala sam. Nisu samo mene 
pogodili, već su i ostale naše igračice dobile po glavi. Važno je da smo 
pobedile. 
Francuska?
- Odlična reprezentacija. Stvarno odlična. Nemam šta više da kažem. 
Francuskinje igraju fenomenalno.
Da li možete da ih pobedite?
- Da li možemo? Moramo. Ne volim kalkulacije - završila je Budimir.