> Izvor: matf
> Datum: 
> Rubrika: sport
> Naslov: SPORTSKA PRIZNANjA 
> Članak:


Naš košarkaški velikan će danas biti svečano primljen u Kuću slavnih u 
Springfildu (Masačusets, SAD). - Stopama Borislava Stankovića i Aleksandra 
Nikolića 
  
Jedan od najboljih evropskih košarkaša svih vremena Dražen Dalipagić (53) danas 
će svečano biti primljen u Najsmitovu Kuću slavnih u Springfildu (Masačusets, 
SAD), kao jedini Evropljanin u klasi "2004". Zajedno sa njim u dom "besmrtnih" 
ućiće i petoro Amerikanaca: bivši as NBA Klajd Dreksler, vlasnik Feniksa Džeri 
Kolanjelo, čuveni igrač i trener Bil Šerman, nekadašnja zvezda ženske košarke 
Lineta Vudard i posthumno Moris Stoks.

Svečanosti će prisustvovati više od 1.000 zvanica, među njima više od 50 
članova Kuće slavnih, otvorene još 1959. godine s namerom da sačuva od zaborava 
košarkaške legende. Morisa Stoksa, koji je mlad preminuo zbog povrede na 
terenu, na ceremoniji će predstavljati Džek Tvimen (član od 1983.).

Dalipagić je peti iz nekadašnje Jugoslavije kome je to pošlo za rukom. Ranije 
su primljeni dugogodišnji generalni sekretar Svetske košarkaške federacije 
(FIBA) Borislav Stanković (1991. godine, na stogodišnjicu od rođenja košarke), 
jedan od očeva jugoslovenske košarke Aleksandar Nikolić (1998.), nezaboravni 
centar Krešimir Ćosić (1996.) i jedan od najboljih igrača u Evropi svih vremena 
Dražen Petrović (2002.)

Imajući u vidu sve Dalipagićeve uspehe, njegov ulazak u Kuću slavnih je više 
nego zaslužen. Rekorder je i po broju utakmica (243) i poena za državni tim 
(3.131). Sa reprezentacijom je osvojio 12 medalja (pet zlatnih, tri srebrne i 
četiri bronzane), a bolji od njega je samo Krešimir Đosić (14). Jedini u svetu 
košarke ima četiri odličja sa četiri svetska prvenstva.

Rođen je 27. novembra 1951. godine u Mostaru. Poznat je i po tome da je jedini 
naš košarkaški velikan koji je maltene preko noći postao reprezentativac, što 
samo govori koliko je bio talentovan. Nije igrao u mlađim selekcijama jer je do 
17. godine trenirao fudbal. U nezaboravnoj generaciji Jugoslavije bio je 
nezamenljiv. Posebno će se pamtiti njegove partije na Svetskom prvenstvu u 
Manili 1978., na kojem je bio i najbolji strelac i igrač. 

Igrao je za Lokomotivu (Mostar), Partizan, Crvenu zvezdu, Real (Španija), 
Veneciju, Udine i Veronu (sva tri iz Italije). Najbolji je strelac Partizana 
svih vremena. Rekorder je prvenstva Italije sa 70 poena na jednoj utakmici. Tri 
puta je proglašavan za igrača godine u Evropi.

Na zvaničnom sajtu Kuće slavnih predstavljen je kao "vodeći evropski strelac 
svoje ere", "nekadašnji igrač Partizana i Jugoslavije", "rekorder italijanskog 
plej-ofa sa 34,7 poena po meču", "rekorder Fibe sa četiri medalje na četiri 
svetska prvenstva" ... Međutim, Amerikancima se potkrala i jedna krupna greška: 
ispod fotografije Dražena Dalipagića piše da je predstavnik Sovjetskog Saveza.