> Izvor: matf
> Datum: 
> Rubrika: sport
> Naslov: PRIJATELJSKA FUDBALSKA UTAKMICA U LESTERU 
> Članak:


Utakmica počinje u 21 čas (direktan TV prenos). - Samo Jestrović u špicu 
napada. - Prvi susret ovih rivala posle 14 godina 

Četvrti put pod imenom nove države fudbaleri naše reprezentacije izlaze na 
međunarodnu scenu. Večeras igraju prijateljsku utakmicu protiv Engleske. "Gordi 
Albion" dočekaće "plave" posle 14 godina u 15. međusobnom susretu u Lesteru. 
Susret počinje u 21 sat, obezbeđen je direktan TV prenos, a očekuje se svih 
40.000 gledalaca na "Voker" stadionu. 

Prethodne tri utakmice rezultatski nisu bile uspešne za našu najbolju 
selekciju. Krenuli su "plavi", pod nazivom srpsko-crnogorske zajednice, 12. 
februara u Podgorici, u kvalifikacionom meču protiv Azerbejdžana za EURO 2004. 
Bilo je 2:2. Usledila su dva prijateljska okršaja, a oba su završena porazima 
nacionalnih ljubimaca - u Kruševcu su 28. marta slavili Bugari rezultatom 2:1, 
a u Bremenu 30. aprila Nemci 1:0. 

Izlišno je očekivati slavlje baš ovom prilikom. Najpre nailazimo na očiglednu 
snagu nekadašnjeg svetskog prvaka iz 1966. godine, njihov selektor Sven Goran 
Erikson je formirao i sada jak tim, povukao je par pametnih taktičkih poteza 
koji su uslovili gubitak onog prepoznatljivog, ali zastarelog modela igre 
"dugim loptama". S druge strane, naši reprezentativci priznaju da su mislima 
uveliko već u Helsinkiju, gde 7. juna igraju za bodove koji ih mogu približiti 
Portugaliji. Četiri dana kasnije sa istovetnim ambicijama igraju i u Bakuu 
protiv Azerbejdžana, pa je večerašnji meč u svemu obeležen kao kontrolni. 

 
Samo dve-tri dileme: Dejan Savićević  

- Nema potrebe da se zalećemo i gubimo svežinu. Prihvatili smo susret protiv 
Engleske, jer se takav rival ne odbija, bez obzira na termin. Igraćemo za 
utisak, mudro i organizovano, a takav pristup očekujem i od domaćina. I njih 
11. juna očekuje kvalifikacioni meč protiv Slovaka i logično je da obe strane 
sada samo traže modalitete za neke buduće važne ispite - rekao nam je selektor 
"plavih" Dejan Savićević. 

Od njegovog dolaska na poziciju prvog stručnjaka, reprezentacija igra u 
formaciji 3-5-2 (izuzetak je prvo poluvreme protiv Finaca u Beogradu, sistem je 
bio 4-4-2). Interesovali smo se da li će tako biti i u Lesteru, Savićević 
odgovara pitanjem: 

- Zar mora uvek da se igra sa dvojicom napadača? 

Selektor tako rezonuje okružen realnim problemom vezanim za čak trojicu igrača 
iz napadačkog kvarteta - kapiten Predrag Mijatović, Darko Kovačević i Savo 
Milošević su u nedelju igrali za klubove u španskoj Drugoj, odnosno Prvoj ligi, 
tek su se sinoć priključili ekipi i dodatno su umorni od puta. 

- Neću da ih zamaram, možda će samo jedan od njih zaigrati u poslednjih 20 
minuta. Blizu sam opcije da u napadu krenemo samo sa Nenadom Jestrovićem, a 
tako ću moći i u potpunosti da sagledam njegove mogućnosti. Neće Jestrović biti 
odsečen, imaće podršku od bar jednog polušpica i dvojice spoljnih igrača. 

Dakle, varijanta 3-6-1 je izbor za ovaj meč. Zbog povrede mišića neće biti u 
timu Siniše Mihajlovića, a zbog trodnevnog ležanja izazvanog povišenom 
temperaturom i Mladen Krstajić. Logično je da ispred golmana Jevrića bude 
defanzivna trojka Vidić - Mirković - Stefanović. Za bočne strane biće zaduženi 
debitant Marković (desno) i Dmitrović (levo), a par zadnjih veznih Nenad 
Kovačević i Trobok. Vukić će biti na poziciji centralnog veznog i graditelje 
igre, polušpica će igrati Ilić, a u napadu je mesto rezervisano za Jestrovića. 

Kapiten reprezentacije ovom prilikom biće 32-godišnji Zoran Mirković (56 
utakmica za selekciju uz jedan postignuti gol).