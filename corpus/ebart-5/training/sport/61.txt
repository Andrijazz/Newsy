> Izvor: matf
> Datum: 
> Rubrika: sport
> Naslov: Igor Duljaj, vezista Partizana, već okrenut evropskim planovima svog tima na 
> Članak:

jesen 

Lider se trijumfalno spustio sa Banovog Brda. Partizanu je bilo dovoljno jedno 
dobro odigrano poluvreme da uzmu "meru" poslovično neugodnoj ekipi Čukaričkog. 
- Bila je to za nas specifična utakmica. Prvo jer smo protiv sebe imali 
izuzetno "naoštrenog" protivnika, kojem je lociranost u zoni ispadanja nametala 
imperativ pobede, a onda i zbog odsustva publike. Samo oni koji su doživeli da 
istrče pred puste tribine, znaju kako je teško motivisati se za igru kada znaš 
da nema onih koji će da ti aplaudiraju ili da te izvižde za ono što radiš. Na 
sreću, ovi faktori nas nisu omeli u osvajanju planiranih bodova - konstatuje 
Igor Duljaj.
Ponovila se situacija iz Niša, kada je igra u nastavku bila ispod nivoa one u 
prvih 45 minuta?
- Slažem da smo odigrali bolje u prvom poluvremenu, u kojem smo uostalom i 
obezbedili pobedu. Ne bih, međutim, rekao da smo se u nastavku susreta 
opustili, samo smo nesvesno oduzeli "gas", dozvolivši domaćinu da preuzme 
terensku inicijativu. Ipak, naš trijumf ni u jednom trenutku nije bio doveden u 
pitanje. 
Kladioničari iz kola u kolo tipuju Partizanov kiks, a on nastavlja da uvećava 
bodovnu razliku?
- Hoćemo da ovaj šampionat okončamo sa što više pobeda na svom kontu. Pa šta 
ako nam je titula već u džepu? Dužni smo sebi, ljudima u klubu i navijačima da 
nastavimo sa dobrim igrama i rezultatima. Uostalom, ova sezona je samo priprema 
za ono što planiramo u Evropi naredne takmičarske godine.
Da li ste bili iznenađeni Mateusovom odlukom da vas, prvi put ovog proleća, 
ostavi svih devedeset minuta u igri?
- Nisam bio iznenađen kada sam preseljen na klupu, nisam ni sada kada sam 
vraćen među startere. Ko zna šta me još čeka, spreman sam na sve solucije - 
kaže vezista plavih.