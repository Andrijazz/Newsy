> Izvor: matf
> Datum: 
> Rubrika: sport
> Naslov: "Blic" anketa
> Članak:


Šta očekujete od Mondijala u Nemačkoj?

Aca Seltik, frontmen grupe "Ortodoks Kelts", zamolio je selektora Petkovića da 
u Nemačkoj igra malo ofanzivnije, nego što smo navikli u kvalifikacijama. 
- Moj je utisak da nikad nismo imali kompaktniju ekipu od ove  sada, a opet s 
druge strane, u katastrofalnoj smo grupi i zato je za mene svaki dalji plasman 
- uspeh. Trebalo bi se ugledati na Grke, kako su oni stigli do titule prvaka 
Evrope. Oni su nacija koja ne ume da igra fudbal, ali su imali nemačku 
disciplinu, koju je zaveo  selektor Rehagel, pa je i uradio odličan posao. Ako 
plavi budu čvrsti do kraja meča i ne opusti se posle 10-15 minuta, rezultati 
neće izostati. Očekujem da nam i konačno proradi napad! Odbrana nam jeste 
granitna, ali mi smo do sada igrali tako da ne primimo gol, a napred šta bude. 
E, ja bih voleo i da više puta zatresemo mrežu protivnika, a ne samo jednom. 
Ništa novo neću reći, ako Brazilce imenujem za favorita, ali bilo bi dobro ako 
bi u Nemačkoj neko od autsajdera pomrsio račune "velikima". Radovali smo se 
kada je, kako se smatralo, slabi Senegal na prošlom SP izbacio Francusku. 
Senegalci su tada napravili ujdurmu, a što to sada ne bi i SCG?!