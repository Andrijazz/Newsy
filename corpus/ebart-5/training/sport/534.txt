> Izvor: matf
> Datum: 
> Rubrika: sport
> Naslov: Trener Partizana Vladimir Vermezović i njegovi izabranici ispunili su samo 
> Članak:

polovinu obećanja koje su dali uoči subotnjeg pohoda na komšijsko bunjište. 
- Nisam baš najzadovoljniji. S jedne strane, sačuvali smo prednost koju smo 
imali pre derbija, ali nismo iskoristili priliku da, posle mnogo sezona, 
dobijemo Zvezdu na njenom terenu. No, ostaje nam Kup - kaže Vladimir Vermezović.
Izuzev u prvih 20-ak minuta tradicionalne domaćinove ofanzive, Partizan je sve 
vreme meča imao kontrolu nad dešavanjima na terenu.
- Nismo najbolje ušli u utakmicu. Otuda dve greške, ne samo odbrane već cele 
ekipe, s početka meča, od kojih je jednu Zvezda pretvorila u pogodak. Od tog 
trenutka, stvari su se preokrenule u našu korist. Preuzeli smo inicijativu, 
stali na put njihovim dugim loptama, i do kraja diktirali tempo igre. Samo su 
nedostajale šanse i golovi, ali nerealno je bilo očekivati da padne 5, 6 
golova. Nije bilo lako probiti domaćinovu duplu zadnju liniju, koju je napravio 
posle izjednačenja, niti proći 7, 8 igrača sa koliko su se branili u drugom 
poluvremenu. 
Trenera Partizana iznenadio je donekle kolegin izbor taktike.
- Zvezda je igrala taman onako kako nam odgovara. U pripremi meča "tipovali" 
smo dve varijante protivnikove igre. Računali smo na Zvezdu koja ide kroz 
sredinu i na onu koja preskače taj deo terena. Ispostavilo se da komšije nisu 
želele da igraju, što nam je uz neočekivani izlazak Baste, samo dodatno 
olakšalo posao. Mada su, ostajući neporaženi na Marakani, napravili odlučujući 
iskorak ka tituli, Vermezović i dalje ostaje pri tvrdnji da borba za prvo mesto 
još uvek nije završena.
- Ima još da se igra. Verujem da i moji igrači isto razmišljaju da neće sebi 
dozvoliti opuštanje u preostalim susretima.