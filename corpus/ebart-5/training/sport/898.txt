> Izvor: matf
> Datum: 
> Rubrika: sport
> Naslov: Goran Vujević još razmišlja da li da se pre Svetskog prvenstva oprosti od 
> Članak:

reprezentacije

Ukoliko iskusni primač naše odbojkaške selekcije Goran Vujević odluči da mu 
minuli finalni trurnir Svetske lige u Moskvi bude zabeležen kao poslednje 
takmičenje u reprezentativnoj karijeri, a utakmica protiv Francuske kao 
poslednji meč u plavom dresu, izabranici Ljubomira Travice na predstojeći 
odbojkaški Mondijal otišli bi bitno oslabljeni, pogotovo zato što je Kvisko, 
bar do sada bio nezamenljiv u prvoj postavi našeg tima. Zgusnut reprezentativni 
kalendar, kao i dugogodišnja povreda kolena, kako Vujević priznaje, naterali su 
ga da potegne temu oproštaja od nacionalnog tima.
- Razmišljam i dalje, nisam  prelomio. Koleno me ozbiljno muči, a u Japanu bi u 
13 dana morao da odigram 11 mečeva, što bi za mene bilo izuzetno naporno. Pre 
toga trebalo bi i da odradim pripreme sa mojim klubom Peruđom, pa da se 
priključim pripremama za Svetsko prvenstvo. Nisam siguran da bih mogao sve to 
da podnesem - kaže Vujević.
Dilema proslavljenog primača usko je povezana sa glavnim problemom naše 
odbojkaške selekcije, a to je svakako "kratka" klupa... "Znao bih šta mi je 
činiti kada bi na Svetskom prvenstvu mogao malo da odmorim i kada bih mogao da 
ne igram svaki meč. Limitirani smo sa izborom igrača i s obzirom na to teško je 
očekivati tako nešto. U svakom slučaju, razgovaraću sa selektorom i ljudima iz 
Saveza i zajedno ćemo odlučiti šta je najbolje za mene" napominje Vujević.
 San svakog sportiste je da se od reprezentacije oprosti medaljom, međutim, 
Vujević ne žali ako u njegovom slučaju i ne bude tako.
- San svakog sportiste je da bude zdrav. Idem na snimanje u Italiju i kroz par 
dana imaću pravi uvid u povredu, tako da ću tada i doneti konačnu odluku. U 
karijeri reprezentativca sam osvojio puno medalja, tako da u suštini nemam za 
čim da žalim - objašnjava Vujević.
Eventualni oproštaj od reprezentativne karijere, ne znači i oproštaj od klupske.
- Nameravam da se još par sezona bavim odbojkom. Još uvek nisam izgubio motiv, 
kada se to dogodi, reći ću i konačno zbogom ovom sportu - zaključuje Vujević.