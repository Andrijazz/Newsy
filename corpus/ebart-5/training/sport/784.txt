> Izvor: matf
> Datum: 
> Rubrika: sport
> Naslov: Hipodrom u Beogradu danas (15 h) otvara svoje kapije
> Članak:


Tradicionalnom trkom "Careva ćuprija" na Beogradskom hipodromu u otežanim 
okolnostima danas počinje sezona galopskih i kasačkih nadmetanja. Kako je 
najavljeno, do oktobra meseca održaće se 28 trkačkih dana.
U trci "Careva ćuprija" na stazi od 1.200 metara startovaće devet učesnika. 
Na premijeri u glavnom gradu predstaviće se prvi put trogodac Soni Santino, 
koga je krajem 2005. štala "Potkovica-Spaia" u Velikoj Britaniji kupila za 
60.000 ginisa. Zato je on veliki favorit u "Prolećnoj trci" na 1.300 metara u 
konkurenciji trogodih grla. 
Pažnju privlači i ždrebac Miningful, vlasništvo "Daničeva", takođe kupljen na 
aukciji na Ostrvu. On startuje u utešnoj trci za grla bez pobede na 1.200 
metara i slovi, takođe, za favorita.
U kasačkom delu programa trka dana je "Otvaranje sezone" na distanci od 1.700 
metara. Uvezena grla Firsom Lavek i Kimba November, iz štale "Sport lajn", daju 
kasačima domaćeg odgoja, Petru Panu, Ataregu, Litlu Vestu i Mimi Lobel, 
prednost od 40 metara. Na početku sezone to je teško nadoknaditi. 
U trci "Noti Lobel" (1.200 m) žestoku borbu vodiće Aksor i prošlogodišnji 
pobednik Derbija, Korado. Međutim, bez šansi nisu ni Asgaja, Ada SG i Dan OK.
Na programu je ukupno sedam trka. Početak je u 15 časova. Ulaz je besplatan, a 
radiće i kladionica.