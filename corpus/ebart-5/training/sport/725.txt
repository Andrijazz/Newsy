> Izvor: matf
> Datum: 
> Rubrika: sport
> Naslov: Žreb grupa za "Evro 2008" održaće se danas u Montreu (12 , TV "Pink")
> Članak:


"Oni su u padu od kada su postali prvaci Evrope. Poljacima da vratimo dugove, 
Škoti atraktivni a nisu prejaki. Izbeći A grupu"

Žreb grupa za Evropsko prvenstvo 2008. u Švajcarskoj i Austriji biće obavljen 
danas u podne u Montreu. Po drugi put u istoriji šampionata dve zemlje su 
zajednički organizatori, a među voditeljima ceremonije žreba biće poznati 
fudbaleri i bivši reprezentativci zemalja domaćina, Andreas Hercog i Stefan 
Šapuiza.
Dejan Stanković, fudbaler Intera, kao i ostali reprezentativci Srbije i Crne 
Gore, iako zaokupljen predstojećim Svetskom prvenstvom u Nemačkoj, očekuje 
dobre vesti iz Montrea.
- Kada smo uspeli da svarimo grupu koju smo dobili na Mondijalu, onda ćemo 
preživeti i onu koju dobijemo za Evropsko prvenstvo u Austriji i Švajcarskoj. 
Sada nam je u prvom planu da se što bolje pripremimo za Nemačku, međutim ni 
kvalifikacije za Evro 2008. nisu tako daleko jer počinju već u septembru. Zato 
nam je potrebna dobra grupa, ali očekujem da dobijemo dve jake ekipe - kaže 
Dejan Stanković.
nKoliko jake?
- Pa, recimo, da jedna bude kao Španija, a druga kao Belgija. U takvoj grupi mi 
bismo opet tražili svoju šansu. Bilo bi dobro i da ne budemo u A grupi, koja će 
imati osam timova, jer bismo u tom slučaju igrali 14 utakmica, znači skoro 
jedno prvenstvo, a potom nam se neki rezultati ne bi računali.
nSastavite idealnu grupu?
- Šešir 1 - Grčka, koja je u malom padu posle osvajanja titule prvaka Evrope, 
šešir 2 - Poljska jer su nas često pobeđivali i vreme je da im vratimo dugove, 
ali u nekom važnom takmičenju, šešir 4 - Škotska, zato što su atraktivni i nisu 
previše jaki, šešir 5 - Litvanija, iz prostog razloga jer imamo dobra iskustva, 
šešir 6 - Severna Irska i šešir 7 - Lihtenštajn. Za poslednja dva šešira ne 
treba objašnjenje jer su u njima ekipe koje nemaju velike domete.
nOd ovog ciklusa na završni turnir direktno idu dve prvoplasirane ekipe?
- Dobro je ako više nema baraž jer igrači ne moraju da razmišljaju samo o tome 
da li će biti prvi ili najbolje drugoplasirani ili će ispasti u baražu...
nNakon žreba za Evro 2008. bićete preokupirani isključivo takmičenjem u Seriji 
A?
- Naravno, jer dokle god imamo i teorijsku šansu, borićemo se sa Juventusom za 
titulu a, ako u tome i ne uspemo, onda moramo da sprečimo Milan da nas 
preskoči, s obzirom na to da drugo mesto vodi direktno u Ligu šampiona. Mi 
igramo odlično ove sezone, ali tim iz Torina je neverovatan. Na pola prvenstva 
ima 56 bodova, a nekada se skudeto osvajao sa 72. Kako guraju, do kraja mogu da 
budu blizu 100 bodova, što je malo verovatno, ali nije nemoguće. Odradio sam 
kaznu od dva meča zbog crvenog kartona i tu pauzu sam iskoristio da "ubacim 
malo benzina u noge", jer do kraja sezone više nema odmora.