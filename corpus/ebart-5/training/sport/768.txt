> Izvor: matf
> Datum: 
> Rubrika: sport
> Naslov: PARTIZAN U 24. KOLU JADRANSKE LIGE SAVLADAO OLIMPIJU 81:69 
> Članak:


Crno-beli bez većeg napora došli do trijumfa protiv Ljubljančana

DVORANA: "Pionir". Gledalaca: 886. Sudije: Urukalo, Radović i Herceg (svi iz 
Hrvatske).
PARTIZAN: Tripković 5, Bogdanović 13, Perović 1, Šuput 11, Stefanović 2, Bakić, 
Veličković 2, Milojević 19, Peković 4, Smiljanić, Božić 3, Kamings 11.
OLIMPIJA: Stringer 13, Ševčik 2, Riznić 6, Raniko, Markoišvili 14, Dijan, 
Drobnjak 9, Van de Hare 2, Antonijević, Halperin 18, Oliver 5.
Košarkaši Partizana zabeležili su još jednu pobedu u nizu u završnici Jadranske 
lige. U "Pioniru" je juče pala i Olimpija - 81:69 (25:21, 24:19, 16:19, 16:10). 
U utakmici koja nije obilovala uzbuđenjima viđena su samo dva mala rezultatska 
preokreta na obe strane. Prvo su crno-beli, u prvoj četvrtini, serijom od 10:0 
stigli od 15:17 na 25:17, da bi se Ljubljančani revanširali početkom drugog 
poluvremena, kada su zaostatak od 54:40 za samo tri minuta smanjili na 54:51. 
Ekipa Duška Vujoševića bila je tokom gotovo celog meča u vođstvu, a u 
poslednjoj četvrtini u kojoj je viđeno previše grešaka na obe strane, bolje se 
snašao domaći tim koji je ovako zadržao vodeću poziciju na Jadranu i potpuno 
spreman čeka večiti derbi, u kojem će 2. aprila biti gost Crvene zvezde.
- Ovo je utakmica u kojoj smo svi očekivali bodove, ali bez obzira na konačanih 
11 poena razlike nismo lako došli do njih. Ponovili smo neke stare greške, ali 
nadam se da ćemo i njih ispraviti do sledeće nedelje - rekao je Dejan 
Milojević, kapiten Partizana.