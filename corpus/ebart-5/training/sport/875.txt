> Izvor: matf
> Datum: 
> Rubrika: sport
> Naslov: DRAGAN KIĆANOVIĆ I ŽELjKO OBRADOVIĆ O KONAČNOM PRIZNANjU UČINKA NAŠIH SPORTISTA
> Članak:


Ako mogu ja to da kažem, zahvaljujem se zemlji, državi, ministartstvima na ovom 
potezu, na tome što su pokazali razumevanje za sport i sportiste - kaže 
Kićanović

ŽELjKO Obradović ne razmišlja o "doživotnom mesečnom primanju u visini tri 
prosečne neto zarade u Republici Srbiji za decembar prethodne godine za zlatnu 
medalju..." - kako piše u Uredbi Vlade Srbije. Ali, razmišlja o mnogim zlatnim 
"momcima i devojkama" koji su osvajali medalje na olimpijskim igrama, 
afirmisali našu državu u svetu bolje od svih političara zajedno, a danas su na 
- ivici životne egzistencije.
- Konačno su i naši sportisti šampioni priznati - kaže nekadašnji igrač i 
selektor plavih košarkaša Željko Obradović. - Oduševljen sam vešću koja me je 
sačekala ovih dana kad sam stigao na odmor u otadžbinu. Do sada, nažalost 
priznanja i slikanja su trajala samo nekoliko dana po povratku kući sa zlatnom 
medaljom oko vrata. 
Na spisku onih kojima će takođe pripasti "sportska penzija" za sve što je u 
svetu uradio za naš sport i zemlju je i Dragan Kićanović. Nekadašnji 
reprezentativac, potom funkcioner KSJ, pa predsednik JOK. Bio je, kratko vreme 
i ministar za sport u republičkoj vladi i u vreme njegovog mandata je "krenula 
priča" o zakonu o sportu... Nažalost, nije uspeo da je "istera do kraja", a 
sada je prezadovoljan što je bar deo zamišljenog i ostvaren. Kićanović, kao i 
Obradović ne razmišlja o "državnoj penziji".
- Ovo je ogromna stvar za sve sportiste, nekadašnje, ali i buduće - kaže 
Kićanović. - Ako mogu ja to da kažem, zahvaljujem se zemlji, državi, 
ministarstvima na ovom potezu, na tome što su pokazali razumevanje za sport i 
sportiste. Mogu samo da pretpostavim šta će ovaj zakon značiti i za one koji 
tek počinju da se bave sportom. 
Ipak, u ovom trenutku, kad je sve gotovo i kad je pitanje dana kad će "poštar 
zakucati na vrata sportskih velemajstora" Kićanović želi posebno da istakne 
jednog čoveka.
- Bojim se da svega ovog ne bilo da nije bilo Đorđa Perišića, čoveka po čijem 
je predlogu, bukvalno, od "A do Š" napisan ovaj zakon - kaže Kićanović, koji je 
svejevremeno u JOK blisko sarađivao sa Perišićem. - Dobro znam koliko je volje 
i truda uložio u ovaj posao i zato, još jednom hvala i njemu, ne smemo to da 
zaboravimo. 
Dvojica velikana naše košarke veruju da će se brzo krenuti "sa reči na dela" i 
da će prve "sportske penzije" mnogim nekadašnjim velikanima mnogo značiti. 
Dosta je bilo priznanja i praznih obećanja.