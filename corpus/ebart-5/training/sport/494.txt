> Izvor: matf
> Datum: 
> Rubrika: sport
> Naslov: ZAVRŠENA SEZONA ZA SREDNjEG BLOKERA BUDVANA
> Članak:


ODBOJKAŠI Budvanske rivijere do kraja prvenstva igraće bez srednjeg blokera 
Dušana Lazića. Na prvenstvenoj utakmici protiv Budućnosti, već u prvom setu, 
posle nezgodnog doskoka, Lazić je povredio koleno i napustio parket dvorane 
"Morača".
- U prvom trenutku pomislili smo da je  lakša povreda. Međutim, posle pregleda 
ustanovljeno je da je u posredi povreda meniskusa. Zahvaljujući doktoru 
Kezunoviću, Lazić je blagovremeno operisan - izjavio je trener Cvetko Pajković.
U budvanskom prvoligašu ne štede reči zahvalnosti doktoru Kezunoviću, koji je 
preuzeo brigu oko oporavka darovitog odbojkaša Budvanske rivijere.
- Nadam se da će nas povrede, napokon, zaobići i dozvoliti nam da bar plej-of 
odigramo u istom sastavu. Prosto je neshvatljivo šta nam se sve događalo ove 
sezone. Jednostavno, dve utakmice zaredom nismo odigrali u istom sastavu. Više 
je doktor Petrović sastavljao tim nego ja - istakao je Pajković.