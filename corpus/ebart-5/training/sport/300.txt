> Izvor: matf
> Datum: 
> Rubrika: sport
> Naslov: DRUGE POBEDE LEJKERSA I SAN ANTONIJA U PRVOJ PLEJ-OF RUNDI 
> Članak:


Mislim da je Kobiju bio rođendan, s obzirom na to koliko su (sudije) bile 
velikodušne prema njemu - požalio se bek Hjustona Stiv Frensis

FAVORITI Zapadne konferencije načinili su i drugi korak ka polufinalnom 
susretu. San Antonio je predstavio Memfisu kandidaturu za odbranu šampionskog 
prstena (87:70), dok se Lejkersi nisu kockali u drugom duelu s Hjustonom 
(98:84).
Sa samo sedam poena, Šakil O'Nil je izgubio dvoboj od Jao Minga (21), ali je u 
MVP ritmu igrao Kobi Brajant (36).
- Mislim da je Kobiju bio rođendan, s obzirom na to koliko su (sudije) bile 
velikodušne prema njemu - požalio se bek Hjustona Stiv Frensis.
Toni Parker i Tim Dankan postigli su 50 poena u 13. uzastopnom trijumfu San 
Antonija, ali se kao čovek odluke još jednom dokazao veteran Robert Ori, koji 
je postigao dve trojke u odlučujućoj seriji u trećoj četvrtini. Ukupno 14 poena 
i deset skokova.
- Volim to da radim zato što navijači to vole - objasnio je Ori, koji je 
ozloglašen i u Sakramentu zbog trojke koja je svojevremeno Lejkerse spasila 
eliminacije od "kraljeva".
Plej-of serije nastavljaju se utakmicama u Hjustonu i Memfisu, dok je NBA liga 
objavila da je problematični košarkaš Indijane Ron Artest izabran za najboljeg 
defanzivca u sezoni 2003/04. Drugo mesto pripalo je "kralju odbrane" iz 
Detroita Benu Valasu, dok je treći Tio Retlif iz Portlanda.