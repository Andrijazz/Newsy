> Izvor: matf
> Datum: 
> Rubrika: sport
> Naslov: Novi predsednik Lacija Lotito podneo tužbu 
> Članak:


Trener mesecima vrbovao Sezara i Stama da pređu u redove Intera  iz Milana

Specijalno za "Blic"
Novi predsednik Lacija i većinski vlasnik rimskog kluba Klaudio Lotito predao 
je tužbu arbitražnoj komisiji Lige kalčo (italijanska zajednica klubova Serije 
A i B) protiv Roberta Manćinija, u kojoj traži nadoknadu od pet miliona evra 
zbog nanete štete nelojalnim ponašanjem trenera Intera dok je sedeo na klupi 
nebeskoplavih.

U tužbi se navodi da je Manćini mesecima često telefonirao brazilskom fudbaleru 
Sezaru sa namerom da ga ubedi da se iz Rima preseli u Milano, međutim, advokati 
Lacija još više insistiraju na izjavama Japa Stama. Prema rečima holandskog 
reprezentativca, popularni Manćo je nekoliko puta tokom prethodne sezone 
pokušavao da ga nagovori da pređe u Inter, a ne u Milan. Manćini je demantovao 
navode Stama, tvrdeći da se radilo o šali, ali nije uspeo da u to ubedi i 
Lotita koji je presavio papir i sve poslao arbitražnoj komisiji sa zahtevom za 
odštetu, a ta suma manje-više odgovara sumi koju je prvi stručnjak Intera 
zaradio u Laciju. 
Manćini je juče poslao i otvoreno pismo rimskom sportskom dnevniku "Korijere 
delo sport", u kojem je pokušao da objasni čitaocima i pre svega navijačima 
Lacija svoju verziju događaja, pošto je za samo mesec dana od odane ljubavi 
prešao put do neizmerne mržnje u srcima "nesalomivih". Napisano pismo nije 
razuverilo najvatrenije navijače, naprotiv, oni su odlučili da organizuju 
besplatnu zamenu majica sa natpisom "Bend Manćini" za onu sa porukom "Manćini 
izdajnik". 
Istovremeno će sve stare majice sa izrazom ljubavi prema bivšem treneru u znak 
protesta biti poslane Manćiniju u "Apijano Đentile".