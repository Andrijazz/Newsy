> Izvor: matf
> Datum: 
> Rubrika: sport
> Naslov: BOKSER GORAN GOGIĆ NADA SE TRIJUMFU U LEVERKUZENU
> Članak:


NAŠ profesionalni bokser Goran Gogić (26), koji već nekoliko godina uspešno 
nastupa za čuveni nemački "Universum", predstojećeg vikenda, posle duže pauze 
ponovo ulazi među konopce.
Na meti stamenom teškašu u rejting meču od šest rundi biće, po rečima Gogića, 
neugodni Belorus, Aleh Dubijaha.
- Dobro sam se pripremio. Mislim da neće biti iznenađenja, jer sam imao odličan 
trenažni proces poslednjih meseci. Nedavno iznenadno odlaganje borbe, za koje 
sam saznao u kabini za zagrevanje, dosta me je iznerviralo. Ali, na sreću nije 
me izbacilo iz koleseka. Kada je u pitanju moj rival, znam jedino da je pravi 
izdanak ruske škole boksa. Ima 15 borbi i samo četiri poraza. Znači nimalo lak 
zalogaj.
Gogić, želi da se posle još nekoliko duela za "zagrevanje", konačno nađe na 
listi izazivača za neku od evropskih ili svetskih titula.
- To mi je konačni cilj. Verujem u sebe i smatram da sam u najboljim godinama i 
snazi za tako nešto. Uz podršku supruge Vesne, mojih prijatelja iz boksa i 
naravno jake pesnice vrlo brzo ću se naći na tronu - poručuje Goran Gogić.