> Izvor: matf
> Datum: 
> Rubrika: sport
> Naslov: Nenad Jestrović, reprezentativac plavih, napušta Anderleht
> Članak:


Nenad Jestrović odbrojava poslednje dane u Anderlehtu. Jestrogol, kako su ga 
prozvali Belgijanci, vraća se  u Francusku, sada će navijači Marseja uživati u 
golovima i partijama reprezentativca SCG.
- Završio sam priču sa klubom iz Brisela, godinu dana pre isteka ugovora - 
najavljuje sjajni fudbaler za "Blic".
Španci i Englezi su čekali u red, bivši golgeter Bastije, Meca i Muskrona se, 
ipak, opredelio za Francusku!
- Sinoć mi je menadžer javio da je u završnim pregovorima sa Marsejom, koji je 
juče eliminisan iz Kupa od Anžera (1:2). Otklonjene su sve dileme, za nekoliko 
dana putujem u  Francusku. 
Posle Francuske i Belgije, Jestrović će se tako ponovo vratiti u zemlju 
nekadašnjih  evropskih i svetskih šampiona.
- Moram da priznam da mi odgovara tamošnji fudbal, upoznali su me još dok sam 
nosio dres Meca i Bastije.
Dok se ne preseli u Francusku, Jestrović se nalazi na pripremama sa Anderlehtom 
u španskoj Marbelji.
- Na redu su prijateljski dueli sa Bohumom i Hertom, to će biti moji poslednji 
mečevi u dresu sada već starog kluba. Drugi deo sezone počinje 15. januara 
utakmicom protiv Muskrona, istina je da Briž ima sedam bodova plus, ali i 
susret više. U međusobnom okršaju na našem stadionu pobedom od 2:1, kad sam i 
postigao pobednički gol, nadigrali smo ih i pokazali da smo bolja ekipa, 
odnosno da ćemo i ove sezone osvojiti titulu. Jesen smo loše igrali, dok je 
Briž bio fenomenalan i u Kupu UEFA, međutim moraće i oni da padnu u formi.
Jestrović se osvrće i na aktuelne kvalifikacije za SP u Nemačkoj 2006.
- Mnogo je bitno da nismo pretrpeli poraz u odigrana četiri meča, da nam dobro 
ide, jer kvalifikacije su mini-prvenstvo. Samo jedan kiks je dovoljan da ne 
otputujete na Mondijal, mi ga za sada na sreću nemamo, a ako u naredna tri 
duela u Beogradu osvojimo sedam bodova, sigurno ćemo biti među prve dve ekipe u 
grupi 7. 
To znači da možemo do tri boda protiv Španije?
- Ako su Bosna i Litvanija mogli da odigraju nerešeno sa njima, zašto ih ne 
bismo mi pobedili na stadionu Crvene zvezde 30. marta. Računam da igramo i na 
kartu njihovog umora, pošto će se tada španski šampionat i te kako zahuktati.
Sa trenerom Anderlehta Hugom Brosom Jestrović je zakopao ratne sekire posle 
malog incidenta uoči utakmice protiv Belgije, kada mu dan pre meča nije 
dozvolio da se stavi na raspolaganje selektoru Iliji Petkoviću, navodno jer se 
nije dovoljno oporavio od povrede ruke.
- Znaju oni koliko sam golova postigao, zato su tako i reagovali. Uplašili su 
se! Trener Anderlehta sve češće pravi gluposti, tako da je to bila samo jedna u 
nizu - završio je Jestrović.