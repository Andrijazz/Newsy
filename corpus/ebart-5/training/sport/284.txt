> Izvor: matf
> Datum: 
> Rubrika: sport
> Naslov: U zaostalom duelu četvrtfinala Kupa, sa Javorom, Partizan bez više od pola tima
> Članak:


Opterećen najvećim kadrovskim problemima od starta prolećne polusezone, 
Partizan danas odlazi u goste ivanjičkom Javoru, poslednjoj prepreci pred 
zakazani večiti derbi u polufinalu nacionalnog Kupa. Od ranije odsutnima 
Čakaru, Boji, Mirkoviću, Druloviću i Ćirkoviću juče su se pridružili povređeni 
Iliev i kapiten Ivić, koji je kažnjen utakmicom pauze zbog poznatih ispada na 
meču sa OFK Beogradom. Jedina dobra vest za stručni štab šampiona jeste 
povratak u tim iskusnog Nađa, kojem je suspenzija smanjena za jedan meč.
Komisija za žalbe prihvatila je žalbu Partizana i smanjila kaznu Nađu sa tri na 
dve utakmice neigranja, kao i Mirkoviću sa četiri na tri utakmice neigranja. 
Mirković je "odradio" do sada dve utakmice tako da će u nedelju igrati 
prvenstveni meč protiv Sartida u Beogradu. 
- Neće nam biti lako, ali očekujem od igrača koji ih budu menjali da pokažu 
zašto nose dres Partizana - kaže Vladimir Vermezović.
Na klupi drugoligaša, Radovan Đurković, ne likuje zbog nevolja gostiju.
- U kakvom god sastavu da izađe, Partizan je favorit u ovom meču. Nadam se samo 
da će moji fudbaleri svoju veliku inspiraciju uspeti da pretvore u dobru igru i 
rezultat.