> Izvor: matf
> Datum: 
> Rubrika: sport
> Naslov: LIGA ŠAMPIONA ZA VATERPOLISTE 
> Članak:


Partizan - Olimpijakos 5:5 (2:0, 1:1, 2:2, 0:2) 

Jedan sekund je delio vaterpoliste Partizana od podviga protiv Olimpijakosa u 
prvom kolu Lige šampiona. Da se čudo, ipak, ne dogodi, pobrinuo se Sakis 
Platanitis pogotkom koji je podelio obema ekipama po bod: Partizan - 
Olimpijakos 5:5 (2:0, 1:1, 2:2, 0:2). 

"Crno-beli" su odlično počeli utakmicu. Već posle tri i po minuta vodili su sa 
2:0. Prvi gol je na sebi svojstven način postigao centar domaćih Miloš 
Korolija. Primio je loptu na mestu sidraša, okretom prevario čuvara i lako 
iskoristio dobru priliku. Strelac drugog i ujedno najlepšeg gola u meču je bio 
Đorđe Filipović. Ovoga puta Korolija je bio pomoćnik - dodao je loptu 
Filipoviću koji se nalazio usamljen na otprilike dva i po metra, malo iskosa sa 
desne strane golmana Delijanisa. Čuvar mreže Olimpijakosa je krenuo na njega 
upravo kada se spremao da puca, ali Filipović nije bio brzoplet. Naprotiv, 
delovao je vrlo inteligentno - sasvim laganim udarcem prebacio je Delijanisa - 
2:0. 

Igrači grčkog tima su delovali zbunjeno i zatečeno. Izgleda da su, bez obzira 
na veliki broj komplimenata izrečenih na račun Beograđana uoči meča, potcenili 
protivnika. Šteta što Partizan nema samo malo iskusniji tim, jer je posle 
početnog vođstva imao nekoliko prilika da stekne još ubedljiviju prednost. 

Prvi pogodak za Grke postigao je reprezentativac Srbije i Crne Gore i bivši 
igrač "crno-belih" Petar Trbojević tek posle 11 minuta igre - 2:1. Međutim, 
Partizan se nije predavao. Nastavio je da igra dobro, odbrana je bila granitna, 
a napad precizan tačno kada je potrebno, pa je prednost narasla tri gola. 
Pogotkom Marka Ćuka dva minuta i 29 sekundi pre završetka treće četvrtine 
Partizan je ubedljivo poveo - 5:2. 

Nažalost oko 500 navijača koliko je došlo na Banjicu, to je bilo sve što je 
njihov tim uspeo da uradi. Samo dvadesetak sekundi posle petog gola domaćina 
Psihos je vratio nadu svom timu - 5:3. Gojko Pijetlović je bio siguran na golu 
od početka susreta, a u trenucima kada su vaterpolisti gostiju jurili prednost, 
dobrim odbranama je ulivao sigurnost saigračima. 

U poslednjoj četvrtini Partizan nije imao rešenje za zonsku odbranu koju je 
postavio trener gostriju Veselin Đuho. Ipak, uspevao je da održi prednost tokom 
prvih pet minuta poslednjeg perioda. Na 5:4 je smanjio Tomakos golom iz 
četverca, a potom je usledila drama. Svega 17 sekudi pre kraja, sudija je 
dosudio obostrano isključenje Hadžiteodoruu i Đorđu Filipoviću. "Crno-beli" su 
uspeli da se odbrane, ali kada je isključen i Duško Pjetlović Platanitis je 
postavio konačan rezultat - 5:5. 

Plivalište: SC Banjica. Gledalaca: 500. Sudije: Gideon (Holandija) i Afanasijev 
(Rusija). Četverci: Olimpijakos 1(1). Isključenja: 8(3), Olimijakos 7(4). 

PARTIZAN: G. Pijetlović, Đ. Filipović 1, Rađen, Korolija 1, Aleksić, D. 
Pijetlović, Ćuk, Aksentijević, Avramović, F. filipović, Vejzagić, Kilibarda, 
Čolović. 

OLIMPIJAKOS: Delijanis, Platanitis, Salpadimas, Kalakonas, Hadžiteodoru, 
Teodoropulos, Trbojević 1, Psihos 1, Kravaritis, Hadžis, Šizas, Tomakos 2, 
Floros.