> Izvor: matf
> Datum: 
> Rubrika: sport
> Naslov: Argentinski reprezentativci uoči "prijateljskog" meča sa Gordim Albionom pevali 
> Članak:

uvredljive pesme na račun svojih protivnika

Kada su se obe selekcije postrojile pre intoniranja himni, ljudi sa klupe 
"gaučosa" počeli da se rugaju Bekamu i saigračima

Subotnja utakmica između Engleske i Argentine (3:2) u Ženevi potvrdila je po ko 
zna koji put da nijedan duel Gordog Albiona i "gaučosa" ne može da se 
okarakteriše kao prijateljski. Istina, ovog puta rata nije bilo na terenu, već 
oko njega, a kao "oružje i municija" korišćeni su grla i pesme.
Dolazeći na utakmicu, reprezentativci Argentine, na čelu sa napadačem Čelzija 
Ernanom Krespom, pevali su uvredljive stihove na račun svojih ljutih rivala.
- Bio sam ispred stadiona kada je stigao autobus sa Argentincima, i, najblaže 
rečeno, bio sam zgranut onim što sam video i čuo. Fudbaleri su nekoliko minuta 
plesali i udarali šakama po prozorima, kao da su bili u transu, i pevali pesme 
u kojima su vređali Engleze. Autobus se ljuljao od njihovog skakanja, a sve su 
snimile i kamere - rekao je neimenovani Švajcarac.
Engleski reprezentativci kasnije su tvrdili da su, samo nekoliko minuta pre 
početka susreta, izabranici Hozea Pekermana u svlačionici uglas vikali: 
"Englezi su pederi!", i da se od njihovog urlanja sve treslo. Inače, 
argentinski navijači tu "pesmu" redovno pevaju na mečevima ove dve selekcije, 
još od duela igranog u Buenos Ajresu 1953, ali je Engleze šokiralo to što je 
čuju iz grla protivničkih igrača.
Konačno, kada su se selekcije postrojile na centru igrališta uoči intoniranja 
himni, osoblje sa argentinske klupe počelo je da dobacuje engleskim 
fudbalerima, a posebno su se "ostrvili" na kapitena Dejvida Bekama. Da ironija 
bude veća, Ujedinjene nacije su izabrale ovu utakmicu kako bi promovisale fer i 
sportsko ponašanje. Međutim, posle ispada Argentinaca, Adolf Ogi, funkcioner UN 
zadužen za sport, besno je "zagrmeo":
- Ovo je potpuno neprihvatljivo! Istražiću sve incidente i zatražiti 
objašnjenje od argentinskih zvaničnika. Pokušali smo da ovom utakmicom kroz 
fudbal promovišemo mir u svetu, ali ovo nije ponašanje koje bi se moglo 
očekivati od jedne sportske ekipe. Mogu samo da se izvinim engleskom narodu 
zbog svega.
Kada je počela utakmica, engleski navijači uzvratili su Argentincima pesmom 
"Kako izgleda izgubiti rat?" i "Nikada nećete uzeti Foklandska ostrva", 
podsećajući na rat između ove dve države. U jednom trenutku, na delu tribine 
gde su u većini bili engleski navijači izbila je tuča, pa su morali da 
intervenišu redari.