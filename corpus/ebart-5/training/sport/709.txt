> Izvor: matf
> Datum: 
> Rubrika: sport
> Naslov: Igrači Zvezde rade samostalno
> Članak:


U skladu sa odlukom Valtera Zenge, fudbaleri Crvene zvezde juče su počeli 
samostalno da treniraju. Neki igrači stiču formu u Beogradu, neki u Novom Sadu, 
a neki u Parizu, Dubajiu, Indoneziji...
Crveno-beli će prvi zajednički trening u ovoj godini imati 10. januara, kada će 
Valter Zenga doputovati iz Milana u Beograd. Kapiten Nenad Kovačević i drugovi 
tada će i zvanično početi pripreme za prolećnu sezonu, koje će, inače, odraditi 
u Aja Napi od 15. do 30. januara i Turskoj od 2. do 11. februara.
Prelazni rok na našim prostorima počinje 9. januara, a ko će se sve odazvati 
prvom skupu na "Marakani", znaće se uskoro. Kako sada stvari stoje, Radovan 
Krivokapić ove zime će gotovo sigurno napustiti naš najtrofejniji klub. Posle 
pregovora sa pojedinim holandskim i belgijskim klubovima, Zvezdina desetka sada 
je blizu prelasku u Rapid iz Beča gde bi, prema pisanju austrijskih medija, 
trebalo da zameni Štefana Hofmana.
Igrači koji nisu imali zapaženu minutažu verovatno će otići na pozajmicu u naše 
klubove, a jedan od njih je i Haman Draman. On se, inače, neće odazvati 
prozivci Valtera Zenge 10. januara. Reprezentativca Gane sredinom januara 
očekuju utakmice na Afričkom kupu, tako da će on u Beograd doputovati početkom 
februara. Da li će se Draman priključiti svojoj ekipi na pripremama u Turskoj 
ili će možda otići na pozajmicu u kulski Hajduk, ostaje da se vidi.
Što se tiče Zvezdinih pojačanja, za sada je sigurno da će doći Nenad Milijaš iz 
Zemuna i Goran Adamović iz Borče. Takođe, izvesno je da će se njima pridružiti 
i dvojac Voždovca  - Đokić i Anđelković.