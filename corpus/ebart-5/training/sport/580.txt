> Izvor: matf
> Datum: 
> Rubrika: sport
> Naslov: Svetlana Ražnatović, finansijer Obilića
> Članak:


"Nastavićemo takmičenje u eliti, jer sam i do sada sama izdržavala klub. 
Odlazak Binića ništa ne menja. Na tržištu će biti slobodnih igrača. Svi su nas 
otpisali u decembru, a mi smo opstali u ligi"

Posle ostavke generalnog direktora Obilića Dragiše Binića, u klubu koji je 
osnovan 1924. godine i koji je sezone 1997/98 osvojio šampionsku titulu, 
naizgled je došlo do raspada sistema, naročito zbog činjenice da su Vračar pre 
Binića napustili trener Bekvalac, direktor Jevtić, sekretar Stanojević, 
igrači... Poučeni lošim iskustvom sa Železnikom i Radničkim Jugopetrolom i 
njihovim istupanjem iz elitnog takmičenja, u Zajednici klubova Prve lige odmah 
su upalili zvono za uzbunu.
Od Svetlane Cece Ražnatović, glavnog finasijera kluba, pokušali smo da saznamo 
iz prve ruke da li će Obilić nastaviti takmičenje.
- Obilić ostaje prvoligaš, bez obzira što je Dragiša Binić napustio klub. 
Njegova odluka ništa ne menja, jer ja ostajem na Vračaru. I u firmama koje 
nemaju veze sa sportom često se dešava da se promeni kompletno rukovodstvo, da 
odu ljudi na drugo mesto, ali firma mora i dalje da postoji - kaže Svetlana 
Ražnatović u razgovoru za "Blic".
-Da li će Obilić obezbediti novac i potrebne bankarske garancije za narednu 
sezonu?
- Znam veoma dobro koliko košta jedna sezona Obilića, jer sam i do sada sama 
finansirala klub, ali ne bih da o ciframa govorim javno. To je problem koji 
mora da se rešava u klubu, a ne u javnosti. Znam samo da će iz godine u godinu 
finansije da budu sve skromnije, jer i sami vidite da većina prvoligaša jedva 
preživljava. 
-Novca će, dakle, biti, a šta će biti sa igračkim kadrom, trenerom, vašim 
najbližim saradnicima?
- Pogledajte šta se sve dešava... Dva kluba se fuzionišu i odjednom na istom 
terenu ima 60 igrača. Sigurna sam da neće svi nastupati u istom timu. Na 
tržištu ima mnogo slobodnih igrača, tako da će biti i onih koji mogu da igraju 
u Obiliću. U decembru su "vitezove" svi otpisali, na pola sezone smo "postali 
drugoligaši", ali mi smo uprkos svemu opstali.
-Tada vam je pomogao Partizan?
- Ustupili su nam nekoliko fudbalera i napravili smo solidan tim. Dakle, još 
ima ljudi koji žele da sarađuju, pa ne vidim razlog da tako ne bude i ovog puta 
- zaključila je Svetlana Ražnatović.