> Izvor: matf
> Datum: 
> Rubrika: sport
> Naslov: Reprezentacija SCG večeras igra protiv Italije 
> Članak:


Vruće, baš vruće je bilo u ponedeljak uveče u "Pioniru". Na parketu, ali i van 
njega. 
- Stvarno je surovo igrati u dvorani, pred tolikim brojem ljudi, bez klime. 
Beograd, kao košarkaški centar sveta to više ne sme sebi da dozvoli - uputio je 
kritiku organizatorima Duško Vujošević, prevlačeći maramicu preko čela po 
završetku tromeča sa Grčkom (88:86).
Dve košarkaške reprezentacije, u svom poslednjem odmeravanju snaga u sklopu 
priprema za Evropski šampionat u Švedskoj (4. - 15. septembar), vodile su 
bespoštednu borbu, kao da se igralo za medalju. Plavi su trijumfovali "na 
mišiće" (88:86), u uzbudljivoj penal završnici, a selektor Vujošević je ovoj 
pobedi dao mnogo veći značaj, rečima:
- Odgovorno tvrdim, igrali smo protiv najbolje selekcije u istoriji grčke 
košarke! Naš protivnik ima snažne centre i posebno je neugodan u igri pod 
košem. Ipak, zadovoljan sam rezultatom, a forma će biti još bolja do odlaska u 
Švedsku.
Ni Grci nisu krili da im je bila čast što su za svega nedelju dana odigrali tri 
utakmice sa aktuelnim evropskim i svetskim prvacima (na kraju - 2:1 za naš 
nacionalni tim).
Janis Joanidis, selektor Grčke, pokušao je da zaustavi euforiju koja je 
zahvatila "Helene", koje mnogi vide na pobedničkom postolju Eurobasketa 2003:
- Bez obzira na činjenicu što sam prezadovoljan izdanjem mog tima, ipak je 
Srbija i Crna Gora bila i ostala favorit za zlatnu medalju. Bar mi dobro znamo 
kvalitete Jarića, Gurovića, Tarlaća, Stojakovića i Vukčevića. Ti momci su 
ostavili dubok trag u grčkom šampionatu.
Pred plavima je od danas, na turniru u Istanbulu, nova obaveza. Na startu Efes 
Svetskog kupa, SCG večeras igra protiv Italijana, selekcije u rezultatskom 
usponu. Azuri, iako bez Fućke, Majersa, Menegina i Poceka, plave će napasti sa 
Bazileom, Bulerijem, Kjaćigom... Osvojeni turnir u Strazburu, garantuje još 
jedan neizvestan meč za Stojakovića i družinu.
Kako saznajemo u RTS, u toku su pregovori sa turskom televizijom, pa je moguć 
direktan prenos naših mečeva na turniru u Istanbulu.