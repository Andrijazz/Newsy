> Izvor: matf
> Datum: 
> Rubrika: sport
> Naslov: Borislav Stanković razočaran sezonom
> Članak:


"Incidenti iz Pionira su odraz stanja u društvu. Potrebna nam 
je nova košarkaška vlada"

Partizan je petom uzastopnom titulom, ukupno 13. šampionskim trofejom, stavio 
tačku na sezonu u kojoj se najmanje pričalo o košarci, a mnogo više o tučama 
igrača, incidentima na tribinama, neregularnosti takmičenja.
Takvom utisku nije mogao da se otme ni Borislav Stanković, jedan od pionira 
naše košarke, počasni generalni sekretar FIBA i nesuđeni predsednik Košarkaškog 
saveza SCG.
- Sezona u klupskoj košarci je završena prilično jadno. Pokušaji Partizana i 
Crvene zvezde ponovo su ostali neprimećeni u Evropi, a rezultati koje su 
ostvarili FMP i Hemofarm nisu dovoljni da se popravi celokupan ugled. S obzirom 
na to u kakvoj se situaciji nalazimo, ne verujem da će se bilo šta pozitivno 
desiti i u sledećoj sezoni - kao da napušta optimizam Borislava Stankovića.
Poslednji događaji i nemile scene iz "Pionira" sa finalnog dvoboja Partizana i 
Crvene zvezde za Stankovića predstavljaju "odraz stanja u društvu u kojem 
živimo".
- Ima li šta groznije od toga da se šampionski pehar uručuje pred avetinjski 
praznim tribinama, ali kada znamo šta se sve dešavalo među navijačima, onda je 
to, nažalost, bilo jedino rešenje. U opštem sivilu koje je prekrilo našu 
košarku jedina pozitivna stvar je ta što su igrači ostali na sportskom nivou i 
na kraju čestitali jedni drugima. Negativnu atmosferu stvarali su funkcioneri 
klubova, a policija je na drugoj finalnoj utakmici, posle provokacija navijača, 
uradila ono što je morala.
Stanković, takođe, smatra da Savez nije imao dovoljno snage da se suprotstavi 
interesima klubova koji su prioritet dali Jadranskoj ligi a ne nacionalnom 
šampionatu.
- Potrebni su nam novi ljudi, novi izbori. Nova košarkaška vlada za ovih godinu 
dana nije imala ni vremena ni snage da se uhvati u koštac sa svim problemima. 
Ugled koji je jugoslovenska košarka nekad imala, više ne postoji. Kada će to 
biti jasno, kada ćemo se dozvati pameti i shvatiti da je Srbija teritorijalno 
sada mnogo manja. Trenutno nemamo baš svetlu perspektivu, prvo je potrebno da 
stanemo u red priključivanju evropskim velikanima, a to možemo da ostvarimo 
samo sistematskim radom, tek za tri-četiri godine.
Ugledni član Međunarodnog olimpijskog komiteta tvrdi da Srbija ima dovoljno 
talentovanih igrača, ali...
- Razvoj mladih košarkaša se katastrofalnim odnosom čelnika Saveza i klubova 
prerano stopira. Najbolji igrači brzo odlaze iz Srbije, a to sprečava rad 
reprezentacije na duge staze. Imamo dovoljno potencijala, dovoljno ambicioznih 
stručnjaka, ali mladi ljudi gde ste - pita se Borislav Stanković.