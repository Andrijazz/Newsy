> Izvor: matf
> Datum: 
> Rubrika: sport
> Naslov: U ZAJEDNICI SUPERLIGAŠA SPREMNI I ZA ISTUPANJE PODGORIČANA IZ LIGE
> Članak:


SLUČAJ po pravilnicima ne može da bude jasniji. Prekinuta utakmica Zeta - 
Budućnost (72. minut, pri rezultatu 2:2), biće registrovana službenim 
rezultatom 3:0 za tim iz Golubovaca, a Podgoričani mogu da budu kažnjeni i 
oduzimanjem od tri do devet bodova, uz vremenski "prinudni odmor" za sve koji 
su odgovorni za napuštanje terena.
- Po hitnom postupku zatražili smo izveštaje službenih lica, kako bi komesar za 
takmičenje Branislav Delić mogao da registruje utakmicu - ističe generalni 
sekretar Zajednice superligaša Miodrag Janković.
Budućnost se već dugo žali na suđenje, a posle duela sa Zetom direktor Žarko 
Vukčević naglasio je da je reč o "zaveri iz Beograda". Iz Podgorice stižu i 
vesti o mogućem istupanju iz lige.
- Ništa nećemo da lomimo preko kolena, ali ni da guramo pod tepih - ističe 
Janković. - Nadamo se da će u Budućnosti prevladati razum i da će se prvenstvo 
završiti kako je predviđeno.
Naravno, sve je spremno i u slučaju da Budućnost istupi iz lige. U tom slučaju 
brisali bi se svi rezultati Podgoričana, pošto još nije odigrano više od 
polovine mečeva u drugom delu prvenstva, ali to je rešenje koje u fudbalu, bez 
sumnje, niko ne želi.