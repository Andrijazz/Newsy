> Izvor: matf
> Datum: 
> Rubrika: sport
> Naslov: ZADAR - C. ZVEZDA 86:83 (14:16, 15:21, 35:23, 22:23) - ODLIČAN DRAGIĆEVIĆ
> Članak:


Košarkaši Crvene zvezde su na gostovanju u Zadru prvi put u svojoj istoriji 
igrali u "zlatnim" dresovima, jer su hteli tako da razbiju maler (poslednji put 
su na tom terenu pobedili 1989.). Pred 3.000 uobičajeno vatrenih navijača 
uspeli su samo da poprave "prosek poraza" iz poslednje četiri sezone (15 poena) 
- 86:83 (14:16, 15:21, 35:23, 22:23).
U odsustvu Zvezdine najveće zvezde Milana Gurovića i beka Mirka Kovača, istakao 
se član zlatne mlade reprezentacije iz Izmira Tadija Dragićević koji je bio i 
prvi strelac utakmice(28 poena: 6-8 za dva, 0-5 za tri, 16-18 za jedan) i 
najbolji "skakač" (11). Imao je veći indeks uspešnosti (40) nego Tomas (15), 
Marković (10) i Popović (10) zajedno, koji su posle njega bili najbolji. Posle 
dobre igre gostiju u prvom poluvremenu, Zadrani su trojkama (ukupno 13 iz 43 
pokušaja) uspeli da preokrenu u trećoj deonici. "Crveno-belima" je dva minuta 
pre kraja vratio nadu Dragićević, izjednačivši na 77:77, međutim, posle 
nekoliko početničkih grešaka njegovih saigrača nije bilo vremena za popravni.
Zvezdi ostaje nada da će uskoro biti još ubojitija, tim pre što joj početkom 
nedelje iz Majamija stiže plejmejker Anronio Burks. S velikim nestrpljenjem se 
očekuje debi velikog talenta Nemanje Aleksandrova koji je od petka i 
definitivno njen član.
Dvorana: Jazine. Gledalaca: 3.000. Sudije: Pukl, Jeršan, Špendl (sva trojica iz 
Slovenije).
ZADAR: Anzulović, Vladović 13 (trojke 1-7), Stipčević 15 (3-10), Barać 8, 
Filipović, Džonson 13 (3-5), Gečevski 3 (0-9), Čolak 9 (1-1), Dugum, Ingliš 16 
(3-8), Oršulić 9 (2-2). Trener: Popović.
C. ZVEZDA: Milošević 5 (0-1), Marković 10 (0-1), Popović 12, Popadić, Tomas 15 
(2-4), Mišanović, Vučurović 5 (1-3), Radivojević 7 (1-1), Dragićević 28 (0-5), 
Antić 1 (0-2). Trener: Šakota.