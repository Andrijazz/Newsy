> Izvor: matf
> Datum: 
> Rubrika: sport
> Naslov: SNEŽANA PERIĆ RAZMIŠLjA O KRAJU BLISTAVE KARIJERE
> Članak:


Karate je sport koji ovoj zemlji donosi mnogo sreće, radosti i poštovanja u 
svetu - U Srbiji to je najtrofejniji sport - Tužno je i bolno što smo 
neopravdano zapostavljeni'

POTAJNO je želela da karijeru profesionalnog sportiste završi prošlog maja, 
posle Evropskog prvenstva u Stavangeru. Zlato Starog kontinenta i godina u 
kojoj se održava i Svetsko prvenstvo ostavili su Snežanu Perić (28) u igri. Pre 
odlaska na SP u Finsku, spomenula je da su velike šanse da se po povratku 
definitivno povuči sa tatamija. Ponovo je pokazala da je u vrhu, okitila se 
bronzom, pa sebi poslednjih dana opet postavlja pitanje da li da se oprosti od 
karatea sada ili, ipak, na EP u Bratislavi. 
Snežana Perić, jedna od naših najuspešnijih karatistkinja svih vremena, 
priznaje da joj se smučila situacija u kojoj se naš sport našao, da motiva 
skoro da nema, da je umorna i da je vreme da se posveti nekim drugim životnim 
stvarima, ali da nije lako preko noći napustiti "mikro svet" posle 20 godina.
- Prvi put osetila sam prezasićenost u maju pred EP. Jedini cilj bio mi je da 
osvojim zlato i da ozvaničim kraj karijere. Dosta mi je bilo svega, a naročito 
onog osećaja "kuvanja" u stomaku pred svaki meč. Osvojila sam zlato i pre 
donošenja odluke da dignem ruke od svega napravila sam pauzu i razmislila o 
svemu. Počela sam da treniram za SP, bez ambicija. O medalji nisam razmišljala. 
Međutim, sada kad sam osvojila bronzu i stekla, neplanirano, odličnu formu, 
nešto me vuče da odradim i EP u Bratislavi. Ali, to je, zasada, samo pod 
"možda" - iskrena je, po pitanju svoje dileme, najmlađa šampionka sveta u 
istoriji karatea. 
- Čemu ćete se posvetiti kada karateu kažete zbogom?
- Toliko me stvari u životu čeka. Sve ono što sam ostavila po strani planiram 
da ostvarim. Hoću da završim fakultet (italijanski jezik na filološkom), želim 
porodicu, decu...
- Planirate li da ostanete u sportu?
- Posao trenera, na primer, nikada me nije privlačio, ali rad u drugim 
segmentima sporta zašto ne bih prihvatila. Beograd je dobio Univerzijadu 2009. 
godine i SP u karateu 2010. Biće tu dosta prostora za rad i mislim da mogu da 
budem od koristi. 
- Ima li karate u Srbiji budućnost?
- Dočekala sam dosta mlađe devojke i dobro ih upoznala kao kapiten u 
reprezentaciji. One su talentovane i željne uspeha, vredne pažnje, jer su 
svetla budućnost našeg sporta. 
- Da li biste deci preporučili da se bave borilačkom veštinom u kojoj ste se vi 
dokazali?
- Uvek. I devojčicama i dečacima. Kao bazični sport karate je bolji od svih 
drugih, jer razvija sve grupe mišića. Ja sam najbolji primer za to. Bila sam 
dete sa teškim deformitetom stopala i kičme. Posle šest meseci bavljenja 
karateom sve sam dovela u red i ispravila nedostatke. 
- U poslednje vreme često se, sve glasnije, zalažete da država i društvo 
posvete više pažnje sportu kojem ste podarili 20 godina života. 
- Krivo mi je što nas nigde nema. Karate je sport koji ovoj zemlji donosi mnogo 
sreće, radosti i poštovanja u svetu. U Srbiji to je najtrofejniji sport. Tužno 
je i bolno što smo neopravdano zapostavljeni. Mnogo smo uradili za državu. Mi 
ne dobijamo ni moralnu, a kamoli novčanu satisfakciju od onih koji bi trebalo 
da brinu o srpskom sportu - kaže Snežana Perić, koja u svojoj vitrini ima 36 
medalja sa velikih evropskih i svetskih takmičenja.