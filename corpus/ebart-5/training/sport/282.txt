> Izvor: matf
> Datum: 
> Rubrika: sport
> Naslov: Obradović računa na Divca, Đorđevića i Rebraču za OI. Bobanu Jankoviću posao u 
> Članak:

Savezu. Pomoć Srbima sa Kosova. Koštunici ponuđeno mesto predsednika OO EP

Vanrednica sednica Skupštine i treći sastanak Upravnog odbora KSSCG juče su 
prošli u senci šireg spiska od 40 igrača za Olimpijske igre, koji je iz Grčke 
saopštio selektor Željko Obradović. 
Žarko Paspalj, tim menadžer reprezentacije, period od 1. do 15. aprila provešće 
u Americi, gde će se dogovarati sa našim igračima, potencijalnim članovima 
državnog tima, o planu priprema plavih.
- Jednoglasno je zaključeno da ćemo poslati pomoć izbeglicama i ugroženim 
Srbima na Kosovu i Metohiji. Uz to, naši klubovi, kao i treneri i igrači širom 
Evrope, nosiće crni flor. Doneli smo odluku da pošaljemo novčanu pomoć 
manastiru Hilandar, možda i kroz revijalnu utakmicu. Takođe, Slobodan Janković, 
bivši as Crvene zvezde, uskoro će biti zaposlen u Savezu, dok smo odlučili da 
mesto predsednika Organizacionog odbora Evropskog prvenstva 2005. u Beogradu 
ponudimo Vojislavu Koštunici, premijeru Vlade Srbije - rekao je Predrag Bojić, 
generalni direktor KSSCG.
Na tapetu je i juče bila večita tema "Gudjer" ili "Efes liga".
- Naredne godine će u "Gudjer ligi" igrati četiri prvoplasirana tima iz našeg 
takmičenja, ako neko iz tog kvarteta odustane, zameniće će ga petoplasirana 
ekipa. Ako Jadranska liga ne odgovara interesima naših klubova, mi ćemo 
organizaciono i finansijski ući u trku kako bi ih privoleli da se priklone 
domaćem takmičenju. Ističem da je i okrnjena "Efes liga" interesantnija i 
atraktivnija od regionalne. Ako nas, s druge strane, naši klubovi ne budu 
poštovali, više neće biti članovi ove organizacije - naglasio je Bojić.
Potencijalni putnici za Atinu su: Aškrabić, Plisnić, Zoroski , Popović 
(Refleks), Avdalović, Kecman, Krstić, Ostojić, Perović (Partizan), Bogavac, 
Bakić, Popović (Hemofarm), Bodiroga (Barselona), Bogdanović, Jeretin, Rakočević 
(C. zvezda), Đorđević (Skavolini), Gurović (Vojvodina), Koljević, Milojević, 
Šekularac (Budućnost), Koturović (bez kluba), Lukovski (Ortez), Nikolić (Efes 
Pilsen), Pavković (Zdravlje), Stanojević (Alba), Tarlać (CSKA), Tomašević 
(Pamesa), Varda (Apolon), Vujanić (Skiper), Vukčević (Montepaski) i NBA igrači 
Čabarkapa, Divac, Drobnjak, Jarić, Miličić, Pavlović, Radmanović, Rebrača i 
Stojaković. 