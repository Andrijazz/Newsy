> Izvor: matf
> Datum: 
> Rubrika: sport
> Naslov: Zbog interesovanja, produžena javna rasprava o Predlogu zakona o sportu
> Članak:


Direktor Uprave za sport Aleksandar Šoštar je potvrdio da će javna rasprava o 
Predlogu novog zakona o sportu biti produžena sve dok se ne dođe do nacrta koji 
će zadovoljiti većinu zainteresovanih za njegovu izradu. U razgovoru s 
čelnicima najtrofejnih sportskih saveza naše zemlje, Šoštar je potvrdio da u 
predlogu ima mnogo stvari koje će Uprava za sport da koriguje, ali je i ocenio 
da je dosadašnja javna rasprava pokazala da je domaćem sportu i te kako 
potreban takav zakon.
Direktor Uprave se potom osvrnuo na česte "prozivke" koje na veštački način 
stvaraju klimu sukoba između njega i predsednika Sportskog saveza Srbije Siniše 
Krajčinovića.
- Apsolutno ne postoji nikakav sukob između nas dvojice. Zakon donosimo zbog 
sporta i u tome nemam nikakvih ličnih ambicija. Potrebno je da jasno 
razgraničimo koje su stvari u domenu države, a koje pod ingerencijama 
nevladinih organizacija. Ne postoje dve strane i za nas su sve nevladine 
organizacije jednake. Sportski savez Srbije ne može da bude u povlašćenom 
položaju, ali ako budu ponudili najbolji program, on će možda da bude i 
prihvaćen - rekao je Aleksandar Šoštar odgovarajući na kritike koje su povodom 
nacrta Zakona o sportu na račun Uprave uputili čelnici SSS, da bi se potom u 
raspravu uključio Nebojša Leković, predsednik Fudbalskog saveza Srbije.
- Složili smo se da je rok predviđen za javnu raspravu previše kratak. Sa naše 
strane, obratićemo posebnu pažnju kako ne bismo upali u zamke tranzicije, 
posebno na pitanjima privatizacije. Za to imamo konkretne predloge i primere - 
najavio je Nebojša Leković. Iznoseći stav "fudbalera", uz uverenje da će Srbija 
dobiti zakon o sportu primeren trenutku u kome se nalazi, predsednik FSS dao je 
reč Predragu Bojiću, generalnom direktoru Košarkaškog saveza SCG.
- Mi znamo da ne postoji idealan predlog, ali moram da kažem da je polazna 
osnova sasvim dobra. Javnu raspravu doživljavamo kao borbu mišljenja u kojoj je 
naš savez rekao šta želi. Takođe mislim da je dobro da između sportista i 
države bude što manje posrednika - zaključio je Bojić, posle koga se o Nacrtu 
zakona pohvalno izrazio i predsednik Odbojkaškog saveza SCG Aleksandar Boričić.
- Imali smo izuzetno pozitivan sastanak i mislim da bi u takvoj atmosferi i 
trebalo da bude donesen novi zakon o sportu. Ukazali smo da bi bilo potrebno 
naći modus za što bolje finansiranje sporta, jer vrhunski sportisti moraju da 
znaju šta ih očekuje. Jednoglasno, svi savezi su podržali ideju formiranja 
Ministarstva za sport. Takođe smo se složili da nam nisu potrebni posrednici. 
Naši savezi kao nevladine organizacije moraju da se potrude kako bi naši 
sportisti imali što bolje uslove - konstatovao je Boričić. 
O Predlogu zakona o sportu pohvalno su se izrazili još čelnici vaterpolo, 
veslačkog i streljačkog saveza, ističući da uz dopune koje će biti unešene u 
potpunosti podržavaju Predlog zakona o sportu.