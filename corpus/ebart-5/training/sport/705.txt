> Izvor: matf
> Datum: 
> Rubrika: sport
> Naslov: Nemanja će na "Old Trafordu" debitovati 22. januara protiv Liverpula
> Članak:


Navijači Mančester junajteda će Nemanju Vidića praktično lično upoznati tek 22. 
januara, kada "crveni đavoli" na "Old Trafordu" budu dočekali Liverpul. Do 
duela sa Džerardom, Kraučom i Morijentesom naš reprezentativac će se dokazivati 
kroz gostovanja Bartonu (8. januar, FA kup), Blekburnu (11. januar, Karling 
kup) i gradskom rivalu Mančester sitiju (14. januar, Premijer liga). Naravno, 
sve pod uslovom da se Vidić nametne menadžeru Aleksu Fergusonu za mesto u 
startnoj postavi.
Na papiru, bivši as Crvene zvezde i moskovskog Spartaka nije mogao da izabere 
bolji trenutak da pređe u Mančester junajted, koji na poziciji centarhalfa ima 
dvojicu igrača - Ferdinanda i Silvestrea.
Skupo plaćeni reprezentativac Engleske Rio Ferdinand (46 miliona evra), sa 
nedeljnom platom kao 237 prosečnih Britanaca (180.000 evra) još je 
neprikosnoven ispred golmana Edvina Van der Sara. Engleski mediji procenjuju da 
će Ferguson pomeriti Silvestrea na levog beka, na mesto koje je uprožnjeno 
povredom argentinskog reprezentativca Gabrijela Hajncea (neće se vratiti pre 
maja), što Vidića automatski uvodi među startere.
Uz desnu aut-liniju i dalje bi igrali Geri Nevil i Džon O'Šej, koji je kao 
Fergusonov specijalac potpuno zapostavio poziciju štopera na kojoj je i počeo 
karijeru.
Koliko je Nemanja Vidić važan za Fergusona i Mančester junajted pokazuje i 
podatak da se radi o najbogatijem transferu (11 miliona evra) od kada je klub u 
maju preuzeo američki tajkun Malkolm Glejzer. Naime, Glejzer je od dolaska 
potrošio ukupno devet miliona evra na dovođenje Park Ji Sunga i Edvina Van der 
Sara.