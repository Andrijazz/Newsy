> Izvor: matf
> Datum: 
> Rubrika: sport
> Naslov: Refleks večeras (18.15, TV Pink) dočekuje Hapoel iz Jerusalima u prvom susretu 
> Članak:

polufinala ULEB Kupa

Pošto su u četvrtfinalu preskočili svoju "noćnu moru" u liku španskog 
Huventuda, košarkaši Refleksa večeras na svom terenu igraju prvu polufinalnu 
utakmicu ULEB Kupa protiv Hapoela iz Jerusalima, dok drugi par čine madridski 
timovi Estudijantes i Real. Izraelski predstavnik ove sezone je već savladan u 
dva navrata, prvo sa 91:77 na njegovom parketu, a onda rezultatom 77:75 u 
Železniku, u meču koji nije imao nikakvog rezultatskog značaja. U taboru 
Refleksa svi znaju da će sada nasuprot sebi imati pojačan tim, dok oni sami 
nisu u idealnom raspoloženju zbog povreda Ivana Zoroskog (neće igrati), odnosno 
Redžija Frimena (stopalo) i Kimanija Frenda (kolena), za koje bi se teško moglo 
reći da se nalaze u top-formi.
- Frimen nije trenirao još od meča sa Huventudom i od njega ne mogu da očekujem 
puno na ovom meču. Svi smo mu zahvalni što će povređen odigrati poslednji meč 
ove sezone, i to na sopstveni rizik. On i Zoroski u ULEB Kupu imaju kombinovan 
učinak od 26 poena na utakmici i samim tim je jasno o kakvom je hendikepu reč. 
Nadam se da ćemo uspeti da nametnemo svoju igru pod košem i otvorimo prostor za 
šut spolja Popoviću, Joroviću i Stefanoviću. Od ovih igrača očekujem da 
nadoknade poene dvojice pomenutih "startera" - izjavio je trener Vlade Đurović 
na jučerašnjoj konferenciji za novinare.
Refleks je ostao poslednji predstavnik Srbije i Crne Gore u evropskim kupovima 
i za "pantere" bi taj podatak trebalo da predstavlja razlog za ponos, nikako 
opterećenje u susretu sa Hapoelom, čiji su lideri na parketu američki 
plejmejker Vili Solomon, nigerijski krilni centar Tunji Avodžobi i pre svih 
Doron Šefer, legenda Makabija koji se sredinom prošle sezone vratio košarci 
posle dvoipogodišnje pauze.
- Sam plasman u polufinale je za nas velika satisfakcija, ali još veći podstrek 
da odemo do finala, to je realna mogućnost - kaže krilni centar Vanja Plisnić. 
- Stručni štab je odradio svoj deo posla, snimili su igru Hapoela, a njihove 
ključne igrače i sami dobro poznajemo iz prethodna dva duela. Ne bi trebalo da 
razmišljamo o razlici jer to nema nikakvog smisla. Od početka ćemo ući u meč sa 
željom da ostvarimo što ubedljiviju pobedu, a ako želimo dalje, moramo da se 
fokusiramo na svih 80 minuta polufinala - smatra visoki Novosađanin.
Ako igrači ne žele da se izjašnjavaju o eventualnoj prednosti koja bi im 
obezbedila miran put u Jerusalim, Đurović nije izbegao izjašnjavanje na tu temu:
- Za psihološku stabilnost potrebno nam je osam do 12 poena razlike. Nadam se 
da će momci odigrati srcem, ali i pametno. Ovo nisu utakmice "sad ili nikad", 
jer će se košarka igrati i posle njih, ali lično bih ipak bio razočaran u 
slučaju neuspeha. Pre svega zbog igrača jer je za mnoge od njih ovo prilika 
karijere - istakao je Đurović.
Uprkos direktnom prenosu na televiziji Pink, Refleks očekuje punu dvoranu i 
glasnu podršku, a ulaz u dvoranu je slobodan. Svi igrači nosiće crni flor u 
znak žalosti zbog žrtava terorističkih napada na Kosovu i Metohiji, a na 
tribinama će biti istaknuti transparenti "Stop teroru" na srpskom, engleskom i 
hebrejskom jeziku.