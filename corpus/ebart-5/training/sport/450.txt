> Izvor: matf
> Datum: 
> Rubrika: sport
> Naslov: "Večiti" derbi odbojkaša u "Šumicama"
> Članak:


Crvena zvezda u prethodne dve godine neporažena od Partizana. Direktan TV 
prenos od 17

Odbojkaši Partizana danas (17 TV) će u "SC Šumice" dočekati ekipu Crvene zvezde 
u derbiju 9. kola domaćeg prvenstva. "Juniorska" postava crno-belih (Bojan 
Gluvajić najstariji sa 24 godine), pokušaće da nastavi pobednički niz u duelu 
sa svojim vršnjacima u crveno-belim dresovima i ostanu neporaženi kao i u 
prethodne dve godine. Goste će na parketu predvoditi korektor Dejan Bojović, 
koji je ove sezone istakao kandidaturu za jednog od najboljih igrača u 
šampionatu.   

- Sigurno da se nadam pobedi, jer važimo za favorite u današnjem duelu, što 
pokazuje i trenutno stanje na tabeli. Naravno da ne zaboravljam činjenicu da 
smo i u protekle dve godine u mečevima protiv Partizana važili za favorite, a 
izgubili smo sva četiri prvenstvena duela. Nadam se da ćemo prekinuti tu 
negativnu seriju - kaže Bojović.
Posle odlaska iskusnog Dejana Brđovića u kragujevački Radnički, mesto prvog 
korektora pripalo je 21 - godišnjem Bojoviću, koji je talenat potvrdio i kada 
ga je selektor Ljubomir Travica letos uvrstio na širi spisak reprezentativaca.
- Ovo je prva sezona koju počinjem od starta, dok sam ranije igrao sa pauzama. 
Još sam mlad, imam dosta da učim, a puno mi je pomoglo i to što sam minule 
sezone trenirao sa reprezentacijom skoro do početka fajnal-fora Svetske lige. 
Mislim da se to sada i oseća u mojoj igri. Nadam se da ću ponovo uspeti da se 
izborim da se nađem na širem spisku, iako na mojoj poziciji vlada strahovita 
konkurencija. 
Aktuelni ugovor sa Zvezdom ističe juna sledeće godine, ali korektor 
crveno-belih ne razmišlja o odlasku u drugi klub.
- Jedna sezona je malo da bi se igrački afirmisao, najbolje bi bilo da još 
nekoliko godina ostanem u Crvenoj zvezdi, pa da tek onda počnem da razmišljam o 
inostranstvu. Ima vremena za mene, naravno da bih voleo da se oprobam pre svega 
u italijanskom prvenstvu.    
U domaćem prvenstvu neprkosnovena je ekipa Vojvodine (bez poraza), dok borbu za 
drugo, treće i četvrto mesto vode odbojkaši Budućnosti, Ribnice i Crvene 
zvezde. Novosađani svoju dominaciju u domaćem prvenstvu duguju pre svega 
činjenici da su u svojim redovima zadržali nekoliko iskusnijih igrača (Mešter, 
Mijić, Kozić...) dok prosek godina u ostalim prvoligaškim klubovima retko 
prelazi 21 - godinu. Vojvodina je inače i jedini klub u muškoj konkurenciji sa 
ovih prostora koji još uvek igra u nekom od evropskih kupova. 