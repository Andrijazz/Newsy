> Izvor: matf
> Datum: 
> Rubrika: sport
> Naslov: ČUKARIČKI STANKOM - RADNIČKI (O) 1:2 (0:1) 
> Članak:



Čukarički porazom šanse za opstanak sveo na minimum. - Strelci: Miljanić za 
domaće, a Stevanović i Stojanović za goste 

Driblerska "bravura" golmana Čukaričkog Dejana Maksića u 41. minutu odredila je 
konačan ishod utakmice. Dok se on poigravao u šesnaestercu napadač Radničkog iz 
Obrenovca Stevanović mu je prišao, oduzeo loptu i plasirao je u mrežu. Svi 
pokušaji ekipe sa Banovog brda da promene tok finiša prvog poluvremena pali su 
u vodu. Domaćim fudbalerima su se noge odsekle i niko do 60. minuta nije mogao 
da priđe golmanu Kocejiću. 

U 61. minutu igrač domacih Đinović prodro je po levom krilu, odlično centrirao 
i Miljaniću nije bilo teško da loptu sprovede u mrežu. Posle izjednačujućeg 
gola činilo se da ce domaći uspeti da nadjačaju rivala i pobede direktnog 
konkurentna za opstanak u ligi. Međutim, nije se ni krenulo sa centra a već je 
gostujući napadač Nikolić preneo loptu nekih pedesetak metara, dodao 
Stojanoviću koji je lako plasirao loptu u mrežu. 

Još jednom se i u ovoj utakmici pokazalo da ekipa koja igra na oko lep fudbal, 
taktički doteran, teško može da parira ozbiljnijoj i čini se fizički bolje 
pripremljenoj ekipi, kakvi su bili Obrenovčani. 

Ovom pobedom Radnički je izbegao opasnu zonu, mada ima prilicno težak raspored 
do kraja sezone, ali ako ništa drugo može bar mirno da se posveti pripremama za 
preostale mečeve. Nonšalantan pristup igri Čukaričanima je šanse za opstanak u 
ligi sveo na minimum. 

Stadion: na Banom brdu. Gledalaca 4.000. Sudija: Stanišić (Podgorica). Strelci: 
Stevanović u 41. i Stojanović 63. za Radnički Obrenovac, a Miljanić u 61. 
minutu za Čukarički Stankom. 

ČUKARIČKI STANKOM: Maksić 5, Petrović 6, Aleksić 5 (od 56. Ninković 6), Gusnić 
6, Stojaković 6, Bojović 5, Đinović 7, Novaković 6, Petković 5 (od 46. Popović 
6), Zarić 6 (od 11. Miljanić 6), Ramovš 5. 

RADNICKI (O): Kocejić 8, Joksimović 6, Peković 6, Mileta 6 (od 66. Ceha -), 
Stojanović 7 (od 68. Vitas-), Popovic 6, Veličković 6, Obradović 6, Bulić 5, 
Stevanović 7 (od 48. Nikolić 7), Stojimirović 6.