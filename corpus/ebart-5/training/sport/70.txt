> Izvor: matf
> Datum: 
> Rubrika: sport
> Naslov: Crveno-beli poraženi od Zadra 77:78 u polufinalu Gudjir lige, navijači izazvali 
> Članak:

prekid

Ljubljana - Košarkaši Crvene zvezde eliminisani su iz Gudjir lige, nakon poraza 
od Zadra rezultatom 77:78 (17:20, 22:17, 22:21, 16:20), a ishod prvog 
polufinalnog meča fajnal-fora presudio je kanadski internacionalac Majkl Miks 
"trojkom" u poslednjoj sekundi. Meč je trajao više od tri sata zbog prekida, 
koji su u 23. minutu izazvali navijači crveno-belih pri vođstvu svojih igrača 
46:37. Grupa "Delija", koji su tek tada pušteni u dvoranu, upalili su i bacili 
tri baklje, od kojih je jedna pogodila pomoćnog trenera Zadrana, a druge dve su 
završile na tribini sa hrvatskim navijačima. Utakmica je prekinuta, ljubljanska 
policija je okružila navijače, ali nije intervenisala. Nakon pregovora koji su 
trajali sat i 45 minuta delegat je odlučio da isprazni deo tribina, koju su 
nakon dogovora sa upravom svog kluba dobrovoljno napustili navijači Crvene 
zvezde. Kako se ispostavilo, incident u dvorani Tivoli imao je jako bitnu ulogu 
u daljem toku susreta.
Meč su obe ekipe počele nervozno sa jako lošim procentom šuta (crveno-beli 10-2 
za tri poena u prvih deset minuta) i puno grešaka. Među izabranicima Aleksandra 
Trifunovića dobrom igrom se izdvajao samo Obina Ekezie, ali je on morao na 
klupu već u četvrtom minutu zbog brzo načinjena četiri penala. Izmenu najboljeg 
igrača igrači Zadra su iskoristili da održe minimalno vođstvo do prve pauze. 
Poboljšanje u igri Beograđani su najavili u drugoj četvrtini, da bi nametnuli 
svoj tempo na startu trećeg dela kada su pri prednosti od 39:37 napravili 
seriju 7:0. Međutim, nakon dugog prekida, Crvena zvezda je potpuno ispala iz 
ritma, a razigrao se najboji akter meča Marko Popović, koji je i preokrenuo 
rezultat na 57:58 za Zadar. Ipak, na poslednji odmor su crveno-beli otišli sa 
"plus tri", zahvaljujući svom najefikasnijem igraču Jovanu Koprivici, koji je 
sinoć uz 18 poena zabeležio i deset skokova.
Izabranici Danijela Jusupa su u poslednjem periodu igrali odličnu odbranu i 
nisu pustili protivnika da se "odlepi" na više od pet poena prednosti, a ekipe 
su u izuzetno uzbudljiv finiš ušle rezultatom 76:75 u korist Crvene zvezde. 
Skuni Pen je, 40-ak sekundi pre kraja, promašio dva šuta sa linije penala, ali 
je i faul kapitena Hrvoja Perinčića u sledećem napadu umalo koštao Zadrane 
pobede. Koprivica je 20 sekundi pre kraja rezultat povisio na 77:75 
iskoristivši samo jedno slobodno bacanje, posle prekršaja Damira Tvrdića. U 
poslednjem napadu, cela odbrana Crvene zvezde bila je koncentrisana na 
Popovića, koji je držao loptu skoro ceo napad. Najefikasniji igrač utakmice je 
krenuo u prodor, ali je loptu prepustio Majklu Miksu (do poslednje sekunde 3-0 
za tri poena), koji je iz ugla terena postigao koš i odveo Zadar u finale 
Gudjir lige.
Aleksandar Trifunović, trener Crvene zvezde: - Utakmica je zbog prekida dobila 
čudan i za nas nepovoljan tok. Nakon incidenta smo ispali iz tek uhvaćenog 
ritma, ali je tada i sudijski kriterijum bio znatno izmenjen u korist 
protivnika. Imali smo puno problema, Obina Ekezie je rano dobio tri lične 
greške, a kasnije je i teže povredio palac. Pobednika je odlučilo i naš loš 
procenat sa linije slobodnih bacanja. Pored toga moram da naglasim da je pauza 
više koristila Zadru.
Danijel Jusup, trener Zadra: - Presrećan sam zbog pobede. Videli ste i sami 
kako smo do nje došli. Zvezdina namera je bila da zaustavi naš šut za tri 
poena, i u tome su uspeli jer smo šutirali iz daljine 18 puta što je ispod 
našeg proseka. Međutim, uspeli smo da nadoknadimo to dobrom igrom u reketu i 
poentiramo iz blizine. Verovali smo do kraja da možemo pobediti. 
Rade Lorbek, jedan od čelnika Gudjir lige: - U dogovoru sa policijom odlučili 
smo se da se deo tribina sa navijačima Crvene zvezde isprazni, mirno i polako. 
Morali smo tako, jer ako i dalje budemo tolerisali takve incidente, ova liga će 
propasti. Da je organizacija bila bolja, do incidenta verovatno ne bi ni došlo.