> Izvor: matf
> Datum: 
> Rubrika: sport
> Naslov: Naš zlatni vaterpolista Danilo Ikodinović upisao fakultet "pod stare dane" i 
> Članak:

rešio da posle karijere postane uspešan menadžer u sportu

Zlatni srpski vaterpolista Danilo Ikodinović postao je brucoš "pod stare dane" 
i tako opravdao teoriju da čovek uči dok je živ! Ikodinović je juče u 
tridesetoj godini dobio indeks fakulteta za menadžment u sportu "Braća Karić" i 
priključio se ostalim saigračima - Vujasinoviću, Šapiću, Šefiku, Ćiriću, koji 
su već studenti ovog fakulteta.
- Eto, konačno sam se i ja setio da upišem fakultet, doduše, malo sam zakasnio, 
ali dobro, bolje ikad nego nikad. Nadam se da ću uspeti sve to da završim na 
pravi način i moram da kažem da mi je jako drago što sam postao član 
Univerziteta porodice Karić - kaže Ikodinović
Juče je u njegovu i čast ostalih vaterpolista koji su studenti ove ustanove 
priređen mali prijem u prostorijama fakulteta, a Ikodinović je bio iznenađen 
jer nije očekivao da će baš taj dan dobiti indeks.
- Malo mi emocije još rade zbog one pobede nad Mađarima u finalu, pa sam 
zatečen. Ovo je jedan divan prijem i, priznajem, nisam očekivao ovako nešto od 
ljudi za fakulteta. Verovatno će imati malo muke sa mnom u naredne četiri 
godine, ali uvek sam verovao u sebe i nadam se da ću sve završiti u roku.
Na pitanje kako će uklopiti profesionalni sport i studiranje, Ikodinović kaže:
- Mislim da neće biti problema jer ću imati pregršt vremena između treninga u 
Rusiji. Nažalost, već danas putujem u Kazanj, tako da ne mogu ni pošteno da se 
radujem osvojenom zlatu. Verujem da će me profesori pre odlaska upoznati sa 
svim formama i programima na fakultetu, pa očekujem da će se naći neki model 
dopisnog studiranja za mene, jer neću moći da prisustvujem nastavi - kaže 
Ikodinović.
Dekan fakulteta za menadžment u sportu prof. dr Edita Kastratović istakla je da 
je Univerzitet "Braća Karić" ponosan na svoje zlatne momke.
- Više od 50 odsto naše vaterpolo reprezentacije su bivši, sadašnji i budući 
studenti ovog fakulteta. Sa još jednom osvojenom medaljom oni su pokazali da su 
sigurno najuspešniji sportisti Srbije. Ja im od sveg srca želim da na našem 
fakultetu steknu potrebna praktična i teorijska znanja kako bi u budućnosti 
postali isto tako uspešni menadžeri u sportu. Dolazak još jednog člana zlatne 
generacije, Danila Ikodinovića, samo je potvrda i priznanje za naš obrazovni 
sistem - rekla je dr Kastratović.