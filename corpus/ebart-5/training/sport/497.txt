> Izvor: matf
> Datum: 
> Rubrika: sport
> Naslov: Kingsi pobedili Filadelfiju u prvom meču dva tima nakon trampe šest igrača
> Članak:


Alen Ajverson namerno je promašio slobodno bacanje 3,4 sekunde pre kraja, Kris 
Veber izborio se za ofanzivni skok, ali horog udarcem nije uspeo da poentira i 
iznudi produžetak u meču Filadelfija Siksersa protiv njegovog doskorašnjeg 
tima, Sakramento Kingsa - 99:101. Raspored je hteo da dva tima prvi meč nakon 
trampe šest igrača odigraju jedan protiv drugog, a "kraljevi" su do trijumfa 
stigli zahvaljujući seriji od 8:0 u samom finišu, kao i nizu promašaja igrača 
Filadelfije sa linije slobodnih bacanja.
- Trener mi je rekao da promašim penal, ja sam rekao Krisu da će odbitak biti 
dugačak i on se našao na pravom mestu. Sve se desilo kako smo se dogovorili, 
samo nismo dovršili posao - rekao je Ajverson, dok je Veber izjavio da je želeo 
da pogodi "kao nikad u životu", ali da jednostavno nije bilo suđeno da pobedi 
ekipu u kojoj je proveo prethodnih šest i po sezona. Za Kingse zbog povrede 
opet nije nastupio Predrag Stojaković, ali su pridošlice Keni Tomas i Korlis 
Vilijamson nagovestili da će biti velika pojačanja. Pobeda u neizvesnom meču 
ohrabrila je tim Sakramenta za nastavak serije gostovanja (sinoć u Vašingtonu, 
zatim u Šarlotu, Majamiju i Orlandu). Derbi Zapada u Dalasu pripao je Finiks 
Sansima - Džo Džonson je postigao pobedonosni koš, a Šon Merion blokirao 
pokušaj Dirka Novickog u poslednoj sekundi. Sansi su sa skorom 43-13 izbili na 
čelo Zapadne konferencije, pošto je San Antonio (42-13) kod kuće kiksirao 
protiv Memfis Grizlisa. Sakramento je peti sa učinkom 35-21, iza Sijetla 
(38-15) i Dalasa (37-17).
REZULTATI: Majami - Orlando 101:98 (Vejd 25p - Hil 28p), Šarlot - Čikago 90:94 
(Okafor 26p, 12sk - A. Dejvis 20p, 6sk), Njujork - Indijana 90:79 (Marberi 21p, 
5sk, 5as - Dž. O'Nil 24p, 9sk), Filadelfija - Sakramento 99:101 (Ajverson 27p, 
6sk, 14as, 5izg - Bibi 19p, 4sk, 8as, Stojaković povređen), Dalas - Finiks 
123:124 (Teri 27p, 7as, Novicki 26p, 16sk, 5as - A. Studemajer 33p, 10sk, 5izg, 
Merion 25p, 13sk), San Antonio - Memfis 82:84 (Dankan 27p, 19sk, 4blk, 5izg - 
Rajt 19p, 6sk).