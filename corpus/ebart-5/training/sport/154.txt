> Izvor: matf
> Datum: 
> Rubrika: sport
> Naslov: Neuspeh naših takmičara na startu 9. Svetskog atletskog prvenstva u Parizu
> Članak:


Dejan Perić (bacanje kugle) i Predrag Filipović (hodanje na 20 kilometara) već 
prvog dana završili su takmičenje na 9. svetskom atletskom prvenstvu u Parizu, 
dok je naša dugoprugašica Sonja Stolić osvojila 25. mesto u trci na 10.000 
metara. 
Stolićeva nije mogla da prati tempo najboljih svetskih dugoprugašica pa je 
zauzela 25. poziciju sa vremenom 33:08. Zlatna medalja u ovoj disciplini 
pripala je Etiopljanki Berhane Adere koja je stazu istrčala u vremenu 30:04,18. 
Perić je u bacanju kugle postigao 18. rezultat sa dužinom 19,55 metara, dok je 
za finale, koje je održano sinoć, bilo potrebno 20,06, koliko je zabeležio 
Nemac Ralf Bartels. Rekorder Srbije i Crne Gore najbolji rezultat postigao je u 
početnoj seriji, u drugoj je bacio 19,04, a u trećoj tačno 19 metara.
Predrag Filipović je bio učesnik istorijske trke u hodanju na 20 kilometara, u 
kojoj je u vremenu 1:17,22 trijumfovao Džeferson Perez. Ekvadorski atletičar je 
za sekundu bio brži od svetskog rekorda Španca Fransiska Fernandeza, ali zbog 
razlike u konfiguraciji staze organizatori su objavili da Perez neće dobiti 
dodatnih 100.000 dolara kao novi rekorder planete.
Ukupno 29 hodača završilo je trku, a Filipović je kroz cilj prošao kao 22. u 
vremenu 1:25,15.
Rezultati hodanja na 20 kilometara: Perez (Ekvador) 1:17,21, Fernandez 
(Španija) 1:18,00, Raskazov (Rusija) 1:18,07, Ernandez (Meksiko) 1:18,14, Adams 
(Australija) 1:19,35... Filipović (SCG)1:25,15...