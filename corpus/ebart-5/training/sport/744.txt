> Izvor: matf
> Datum: 
> Rubrika: sport
> Naslov: NEMANjA NIKOLIĆ BRINUĆE NA SP U NEMAČKOJ O 1.200 KILOGRAMA OPREME NAŠE 
> Članak:

REPREZENTACIJE

Svi reprezentativci, bez posebnih zahteva, vode računa o "radnom odelu" - 
ističe ekonom plavih, koji je od desete godine učio posao od oca Stanka

PLAVI oko jedne stvari nikad, ni najmanje, ne brinu. Oprema je uvek "skockana" 
i spremna, tako će biti i za Svetsko prvenstvo. "Loto" će tek pred Nemačku 
isporučiti fudbalskoj reprezentaciji nove garniture, ali zna se da će Nemanja 
Nikolić spakovati 1.200 kilograma opreme! Mladi (27) ekonom već je 17 godina sa 
plavima, posao je imao od koga da nauči. Otac Stanko, za kojeg mnogi misle da 
je, pošto je uvek maksimalno doteran, visoki funkcioner FSSCG, "uvodio je sina 
u posao" još od desete godine...
- Rano sam počeo da se "muvam" uz reprezentaciju i oca, Savez mi je uvek bio 
druga kuća, a zvanično radim od 1999. godine - ističe Nemanja. - To znači da 
sam čitav život uz fudbalere. Na SP u Nemačkoj debitovaću na velikim 
takmičenjima, jer sam donedavno uglavnom bio sa mlađim selekcijama.
y Spiskovi su spremni, čeka se kompletiranje opreme, pa pakovanje torbi. Šta se 
sve nosi?
- Kompleti za 23 igrača, plus deset članova stručnog štaba. Biće tu: deset 
garnitura (dres, šorts, čarape) za utakmice, dresovi za trening, po četiri 
trenerke, tri šuškavca, dva para patika, par papuča, četiri majice za hotel, 
dve torbe, dva para kratkih pantalona, ukupno 100 peškira, 30 pari 
kostobrana... - nabraja Nikolić.         - Svetsko prvenstvo je specifično i 
zbog propisa koji ne dozvoljavaju da se svuda nosi oprema sa natpisima sponzora 
saveza, pa neke stvari moraju da se dupliraju.
Oko dve stvari ekonom plavih ne brine: "Adidas" za svako SP pripremi nove lopte 
(dostaviće ih čim naši fudbaleri stignu u Nemačku) i kopačkama, koje su često 
izazivale mnogo bure sve dok FIFA nije uvela pravilo da igrači ne moraju da 
nose marku koja "oblači" nacionalni tim.
- Svi reprezentativci, bez posebnih zahteva, vode računa o "radnom odelu" - 
ističe Nikolić. - Nema razmaženih, jer su vrhunski profesionalci. Baš niko ne 
traži ekstra uslugu. Znaju da ih u svlačionici sve čeka besprekorno čisto i 
spremno. Posle treninga sami sređuju kopačke, a sve ostalo je moja briga. 
Navikli su da nemaju probleme, otac ih je "razmazio"...
Nekad se događalo da fudbaler ima ugovor sa, na primer, "Pumom", a odgovaraju 
mu kopačke "adidas", pa je zbog obaveza prema (ličnom) sponzoru ručno 
prepravljao znak. Tako bi ispoštovao obavezu, a sebi omogućio obuću koja mu 
najviše odgovara.
- Toga danas nema - kaže Nikolić.  
Dok otac u šali poručuje sinu da se sprema i psihički i fizički (višak 
kilograma), Nemanja se nada da će Stanko biti uz njega i da će u Nemačkoj da 
završi bogatu karijeru (tri SP, dva EP, plus pripreme 1992, kada su naši 
fudbaleri pred start u Švedskoj vraćeni zbog sankcija).