> Izvor: matf
> Datum: 
> Rubrika: sport
> Naslov: Ono što je bio Luis Armstrong u muzici, to je sada Lens Armstrong u biciklizmu 
> Članak:

- kralj. U 15. etapi "Tur de Fransa" koja je vožena od Valerea do Vilar de 
Lansa u dužini od 180,5 kilometara, Amerikanac je pobedio u vremenu 4:40,29 
časa, vozeći prosečnom brzinom od 38,61 km/čas. Sa sekundom zaostatka ciljnu 
liniju prošao je Ivsan Baso, a Jan Urlih je imao zaostatak od tri sekunde iza 
pobednika.
Nosilac žute majice, mladi Francuz Nikolas Vekler zaostao je više od devet 
minuta i oprostio se od ovog znamenja namenjenog najboljem u generalnom 
plasmanu.
Ovakav ishod je bio očekivan jer je karavan biciklista ušao u Alpe, a to je 
trasa u kojoj je "leteći poštar" kako zovu Lensa Armstronga, neprevaziđen. 
Vozio je celu etapu maestralno, kontrolisao svoje konkurente uz pomoć vozača 
svoje ekipe i već na polovini staze Vekler je počeo da posustaje. Mučio se, 
pokušavao ali snage nije imao. Očigledno da mu brda baš nisu jača strana.
Sada predstoji ona prava borba. Neposredno uz Armstronga, čije je ukupno vreme 
67:15,43 časa, u generalnom plasmanu su još Ivan Baso i Andreas Kleten.
Danas se vozi etapa Burg d Oasans - Alp d Iz u dužini od 15,5 km na hronometar.