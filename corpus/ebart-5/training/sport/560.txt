> Izvor: matf
> Datum: 
> Rubrika: sport
> Naslov: Selektor SCG zadovoljan igrom, ali ne i rezultatom    utakmice sa Belgijancima 
> Članak:

(0:0)

"Svaki sudija sa zapada Evrope okarakterisao bi onaj start kao prekršaj za 
najstrožu kaznu. Nismo otvorili kapiju na vreme"

Ilija Petković, selektor reprezentacije SCG, nije bio nezadovoljan remijem sa 
Belgijom, ali je nekoliko puta ponovio da su napadači plavog tima imali zaista 
dobre prilike iz kojih su mogli da promene rezultat. 
- Mogli smo da otvorimo kapiju na vreme, jer smo imali dobre šanse, a u fudbalu 
se zna da kada ih ne iskoristiš obično sledi kazna, tako da je dobro što na 
kraju nismo još i "popili" gol. Zadovoljan sam igrom u polju i nisam razočaran, 
jer mislim da smo još uvek na pravom putu. Ne mogu da uprem prstom ni u jednog 
fudbalera i da kažem da nije hteo pobedu, ali je činjenica da smo se 
ispromašivali. Odbrana nam je čvrsta kao kamen, međutim, može da se dogodi da 
neka ekipa ne izgubi nijedan meč, a da se ipak ne plasira na SP. Kada vidimo da 
nam Belgija nijednom nije ugrozila gol, onda je jasno ko je dominirao tokom 
meča - rekao je Petković.
Na pitanje da li je u timu bilo mesta, bar u drugom poluvremenu, za Nikolu 
Žigića, selektor je dogovorio.
- Mislim da nisam pogrešio ni sa jednim centarforom, imali su svoje šanse, 
ali... Stankovića su mičili grčevi, Koroman nije više imao snage, i to su neki 
od razloga zašto Žigić nije ušao u igru. 
Ilija Petković je u samo jednoj rečenici prokomentarisao prekršaj nad Vukićem u 
65. minutu.
- Uveren sam da bi svaki sudija koji dolazi sa zapada Evrope dosudio penal. 
Eme Antunis, selektor Belgije, dao je svoje viđenje utakmice sa SCG.
- U prvih 15 minuta imali smo mnogo problema, znali smo da je Vukić lukav i da 
igra na više pozicija, a na našu sreću brzo smo se organizovali naročito u 
odbrani. Po igri nismo mogli da dođemo do tri boda jer nismo imali dovoljno 
prilika, ali ovaj jedan je osvojen potpuno zaslužen. Hteli smo da budemo 
opasniji u Beogradu, ali nismo mogli. 
Svečana loža stadiona "Marakane", bila je prepuna fudbalskih radnika, koji su 
za "Blic" izjavili: 
Zvezdan Terzić, predsednik FSS:
- Sami smo krivi što nismo pobedili, jer smo imali čak i previše šansi koje 
nismo iskoristili. Situacija u našoj grupi posle ovog remija je sada mnogo 
komplikovanija, ali i dalje smo svi mi optimisti. 
Ivan Ćurković, predsednik Partizana:
- Morali smo da iskoristimo šanse koje smo imali tokom čitave utakmice, jer 
golovi su ti koji nas dovode do pobede i kvalifikuju na završnicu takmičenja. 
Ništa nije izgubljeno, ali činjenica je da moramo više raditi na realizaciji.
Tomislav Karadžić, predsednik FSV:
- Mislim da nikad nismo propustili onoliko stopostotnih prilika. Žao mi je što 
nismo ostvarili pobedu, koju smo realno zaslužili, ali mi je i drago što smo i 
dalje u lepoj prilici da se plasiramo na Svetsko prvenstvo. Istina, bilo bi nam 
mnogo lakše da smo protiv Belgije osvojili tri boda, mada ni sa bodom nismo 
daleko od Nemačke. Bitno je samo da naredne četiri utakmice odigramo mudro i 
pametno. 