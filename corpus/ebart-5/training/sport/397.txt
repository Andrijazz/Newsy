> Izvor: matf
> Datum: 
> Rubrika: sport
> Naslov: PLAVI TENISERI SLEDEĆEG VIKENDA PROTIV MAĐARSKE U BORBI ZA PLASMAN U PRVU GRUPU 
> Članak:

DEVIS KUPA

Nadam se da ćemo već posle dva dana da povedemo sa 3:0  - priželjkuje naš prvi 
reket Janko Tipsarević

PLAVI teniski san o plasmanu u Prvu grupu Devis kupa, konačno bi mogao da se 
ostvari. Naši teniseri već 15 godina pokušavaju da se plasiraju u viši rang 
takmičenja, a čini se, do sada nisu imali bolju priliku. Od 24. do 26. 
septembra u Segedinu, izabranici selektora igrača Nenada Zimonjića ukrstiće 
koplja sa domaćinom Mađarskom u finalu Druge grupe Evro-afričke zone i pokušati 
da naprave veliki uspeh.
- Favoriti smo, ali ne smemo mnogo da se hvalimo pred početak meča, jer smo i 
prošle godine u finalu važili za favorite, pa smo na kraju poraženi od Grčke. 
Ipak, mislim da imamo bolji tim od našeg sledećeg rivala - objašnjava selektor 
Zimonjić.
Razloga za optimizam zaista ima. Janko Tipsarević je na pragu 100. mesta na ATP 
listi, igrao i je i na tri Grend slema, a Boris Pašanski na nekoliko turnira. 
Ako se tome doda i sjajna forma Dušana Vemića i rezultati Nenada Zimonjića u 
dublu, čini se da plavi neće sa terena u Segedinu otići pognutih glava.
- Nadam se da ćemo već posle dva dana da povedemo sa 3:0 i obezbedimo plasman u 
Prvu grupu - priželjkuje naš prvi reket Janko Tipsarević.
Selektor Zimonjić još nije odlučio ko će preuzeti ulogu drugog reketa, ali 
očekuje od svojih izabranika maksimalnu koncentraciju i motivaciju u mečevima 
sa Mađarskom.
- Svi smo spremni i fizički i psihički. Imamo iskustvo iz prošlogodišnjeg 
finala, koje će nam mnogo značiti. Igraćemo pametnije - smatra Dušan Vemić.
Boris Pašanski ističe da su Mađari objektivno mnogo slabiji od plavih, ali i od 
Grčke, sa kojom smo igrali prošle godine.
- Ipak, ne smemo da ih potcenimo. Jeste da smo u prva dva kola ove godine 
deklasirali Letoniju i Portugal sa po 5:0, ali opuštanja ne sme da bude - 
oprezan je Pašanski.
Plavi danas kreću u Segedin, gde će se pripremati za duel sa Mađarima. Mečevi 
počinju u petak, dok je žreb dan ranije.