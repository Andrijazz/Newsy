> Izvor: matf
> Datum: 
> Rubrika: sport
> Naslov: ZVEZDA OPREZNA PRED REVANŠ U SOFIJI
> Članak:


DA li je kapital Crvene zvezde od 20 poena dovoljan za plasman u četvrtfinale 
ULEB kupa, pred revanš s bugarskim Lukoilom, 7. februara u Sofiji? Pitanje na 
koje trenersko iskustvo Dragana Šakote nije moglo da ponudi relevantan odgovor.
- Odigrao sam mnogo utakmica na koš razliku i znam samo jedno - nikad se ne 
zna. Svašta može da stane u četiri četvrtine, bez obzira da li je 25, 20 ili 15 
poena razlike. I da je 70, ne bih mogao da tvrdim da je sve gotovo. Nadam se da 
će i moji igrači shvatiti o čemu govorim - upućuje Šakota na neophodnu meru 
opreza.
Jedan od iskusnijih u timu crveno-belih, junak prvog poluvremena dvomeča s 
Lukoilom Džerod Henderson, podseća na crnu epizodu svoje nekadašnje ekipe.
- Da li se sećate kako je Hemofarm prošle sezone prokockao 26 poena protiv 
Makedonikosa u polufinalu ULEB kupa? Nikad ne možete reći da je dovoljno. 
Siguran sam da će nas trener Šakota dobro spremiti za revanš, a to znači da 
idemo u Sofiju da pobedimo, a ne da branimo 20 poena razlike.
Mnogo više vere u Zvezdin prolaz ima simpatični trener Lukoila Konstantin 
Papazov, koji se novinarima obratio na odličnom srpskom jeziku.
- Borićemo se do poslednjeg daha, ali postoji nešto što se zove realnost. 
Igrali smo bez povređenog plejmejkera Lamonta Džonsa, ne znam da li ima smisla 
da ga forsiramo za revanš. Da je deset razlike...