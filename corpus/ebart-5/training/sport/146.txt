> Izvor: matf
> Datum: 
> Rubrika: sport
> Naslov: ŽELJKO REBRAČA SE USPEŠNO OPORAVLJA POSLE OPERACIJE SRCA
> Članak:


CENTAR Detroit Pistonsa i nekadašnji reprezentativac Jugoslavije Željko Rebrača 
uspešno se oporavlja od operacije srca koja je obavljena pre dva dana na 
kardiologiji klinike Univerziteta Mičigen.
Posle operativnog zahvata, koji je trajao skoro pet časova, lekari su čelnicima 
Detroita saopštili da se Rebrača oseća veoma dobro i da će za nekoliko dana 
biti na kućnom lečenju.
Prema tvrdnji predsednika Pistonsa DŽoa Dumarsa i sportskog direktora DŽona 
Hemonda, koji su u trenutku operacije bili uz Rebračinu porodicu i prijatelje 
na klinici u Mičigenu, naš košarkaš je u grupi kandidata na koje stručni štab 
ozbiljno računa u sledećoj sezoni. 
Rebrača je odmah posle operacije potvrdio nameru da krene na put u Srbiju, jer 
veći deo kondicionih priprema želi da odradi sa svojim starim trenerom Seadom 
Krdžalićem, koji sa grupom naših draftovanih igrača uveliko radi na Kopaoniku.
- Nema sumnje da je Rebrača rešio veliki zadravstveni problem. Pošto se zna 
kakav je profesionalac i koliko voli košarku, niko ne sumnja da ćemo ga opet 
videti nasmejanog i spremnog već na prvom pripremnom kampu Detroita početkom 
oktobra - kaže novi pomoćnik Larija Brauna, u stručnom štabu Pistonsa, naš 
trener Igor Kokoškov, koji se ovih dana odmara u Beogradu.