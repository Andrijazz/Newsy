> Izvor: matf
> Datum: 
> Rubrika: sport
> Naslov: Organizatori "Plavog karavana", čiji je cilj prikupljanje publike za utakmice 
> Članak:

fudbalske selekcije Srbije i Crne Gore, ocenili su u četvrtak da je akcija uoči 
duela sa Belgijom bila uspešna. 
Generalni direktor agencije Fudbalskog saveza SCG "Plavi, plavi" Slobodan 
Pejović rekao je na  konferenciji za novinare da je cilj akcije ispunjen. 
On je podsetio da je utakmicu Švedska - Malta gledalo 40.000 ljudi i izrazio 
želju FS SCG da u budućnosti ljudi dolaze na utakmice "plavih" bez obzira na 
atraktivnost protivnika, ili na značaj duela. 
Predstavnik marketinga agencije "Plavi, plavi" Ana Pešić izjavila je da je 
prenos utakmice SCG i Belgije samo u Srbiji gledalo dva miliona ljudi. 
Duel "plavih" sa Belgijom na stadionu "Marakana" gledalo je nešto preko 20.000 
navijača. "Plavi karavan" je uoči utakmice sa Belgijom, koja je u subotu 
završena nerešenim rezultatom 0:0, posetio Niš, Leskovac, Novi Sad, Kragujevac, 
Suboticu i Beograd.