> Izvor: matf
> Datum: 
> Rubrika: sport
> Naslov: DOBRE IGRE NAŠIH KOŠARKAŠA U ŠPANIJI
> Članak:


Novi nadimak za najboljeg igrača četvrtog kola. - Vuković hvali srpske igrače

Zbog nekoliko trofeja za najboljeg igrača (MVP) u raznim takmičenjima - 
Prvenstvo SCG nekoliko puta, Jadranska liga, prvi krug Evrolige - Dejan 
Milojević je još ranije dobio nadimak "mister MVP". Sada, na početku svoje prve 
sezone u najboljoj nacionalnoj ligi Evrope, španskoj ACB ligi, zovu ga - "čovek 
Supermenadžer".
Novi nadimak se suštinski ne razlikuje od starog a dolazi iz omiljene 
kompjuterske igre ljubitelja košarke u Španiji i širom Evrope - "Super-
menadžer". Navijači se takmiče sastavljajući svoje idealne timove. Većina u 
prvoj petorci ima rezervisano mesto za Milojevića jer on donosi mnogo sigurnih 
poena.
Doskorašnji igrač Partizana je u prva četiri kola potvrdio da je dragocen i za 
svoj tim i za učesnike "Supermenadžera" u kojem se najviše traže košarkaši koji 
standardno igraju na visokom nivou. Milojevićev indeks uspešnosti je proteklog 
vikenda bio najveći u ACB ligi - 33 - i u ukupnom poretku se nalazi na drugom 
mestu, iza Amerikanca Bada Elija (Milojevićev prosek je 23,0, a Elijev 23,8).
- Sada sam kompletno zadovoljan jer je, pored naziva MVP, mnogo je važnije to 
što smo pobedili Etosu iz Alikantea. Naša ekipa je pružila sjajnu igru, 
pogotovo u trećoj čevrtini. Dobili smo samopouzdanje i nadam se novoj pobedi na 
gostovanju u Fuenlabradi - rekao je Pamesin krilni centar (29 godina, 201 cm).
Milojević prvi
košgeter lige
Zahvaljujući nekadašnjem tandemu Partizana Avdalović - Milojević, Pamesa je na 
svom terenu protiv Alikantea (98:90), pred 7.000 gledalaca, stigla do prve 
pobede. Trener koji je pre deceniju vinuo Pamesu u španski vrh Mihajlo Vuković, 
sada savetnik u njoj, o proteklom kolu u kojem je blistalo više srpskih igrača, 
kaže:
- Milojević iz kola u kolo igra na vrlo visokom nivou, mada treba reći da je 
Avdalović bio junak preokreta protiv Alikantea u kojem Vasić nije igrao onako 
kako zna. Milojevića su izvanredno prihvatili i saigrači i navijači i mediji, 
što on zaslužuje i kao igrač i kao čovek. Pamesa će se boriti za plasman među 
prvih osam u prvom delu sezone, da bi se plasirala na završni turnir Kupa, a 
isti plasman na kraju donosi i igranje u plej-ofu u kojem bi želeli da se 
nađemo.
Milojević, kome je ovo druga MVP titula u Španiji (najbolji igrač i prvog kola) 
bio je prvi strealac Pamese sa 23 poena (slobodna bacanja 12 od 12) protiv 
Alikantea (Avdalović drugi sa 20). To ga je učvrstilo na prvom mestu liste 
strelaca ACB lige sa prosekom od 18,0 poena, ispred Rančika (Bilbao, 17,7), 
Hasena (Estudijantes, 17,5), Udriha (Granada, 17,3) i Marinovića (Akasvaju 
17,0). Takođe vodi i po broju primljenih faulova (7,25 po meču).
Marinović
peti strelac
Dojučerašnji plejmejker FMP-a Marko Marinović blista u Akasvajuu koji vodi 
Svetislav Pešić. Jedan je od najzaslužnijih za četvrtu uzastopnu pobedu i to 
protiv šampiona Unikahe (95:92): prvi strelac sa 22 poena (trojke 4-6). Tako je 
klub iz Đirone ostao na deobi prvog mesta sa Realom i Taukeramikom je čiji prvi 
strelac na gostovanju protiv Gran Kanarije (84:81) bio Igor Rakočević (21, sa 
prosekom 14,8 deseti strelac lige).
- Evidentno je da su favoriti za titulu Real, Barselona, Taukeramika, Unikaha i 
Akasvaju - kaže Vuković. - To su klubovi i sa najboljim igračima i sa najvećim 
budžetima. Zanimljiva će biti borba za prva četiri mesta koja vode u Evroligu, 
ali i za prvih osam za polasman u završnicu Kupa a zatim i u plej-of, što 
garantuje igranje na evro-sceni. Za ulazak u doigravanje konkurišu i Huventud, 
Estudijantes, Kaha San Fernando, Pamesa... Ostatak će se boriti za opstanak. 
Činjenica da već posle četvrtog nema kluba koji nije zabeležio barem jednu 
pobedu, svedoči koliko je liga jaka i ujednačena.