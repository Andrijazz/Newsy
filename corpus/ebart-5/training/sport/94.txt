> Izvor: matf
> Datum: 
> Rubrika: sport
> Naslov: Četiri kola pre kraja državnog prvenstva, Partizan je zabeležio 25. pobedu i 
> Članak:

teoretski osvojio 18. titulu prvaka (sedmu u poslednjih 11 godina od raspada 
SFRJ). "Crno-beli" su savladali Vojvodinu sa 4:0 i zadržali 13 bodova prednosti 
ispred drugoplasirane Crvene zvezde, što zadržava pehar u njihove vitrine. U 57 
sezona koliko se takmiče, "večiti rivali" su bili šampioni tačno 40 puta 
("crvenobeli" imaju 22 titule). U poslednjih 11 godina jedino im je Obilić 
1998. preoteo tron.
Borba za titulu je, dakle, završena. Ali za izlazak u Evropu i opstanak ne 
jenjavaju.
Za treće mesto, koje vodi u Kup Uefe i dalje ima četiri kandidata. To su: OFK 
Beograd (56), Železnik (55), Sutjeska (55) i Vojvodina (53). Utisak je da 
Nikšićani imaju najlakši raspored, međutim, to ne mora da bude i presudno. 
Možda će, ipak, konačnu odluku dati upravo međusobni dueli ovih timova u 
pretposlednjem kolu. Naime, 21. maja sastaće se: OFK Beograd - Vojvodina i 
Sutjeska - Železnik.
Dva tima će igrati u Intertoto kupu. Najverovatnije će to biti četvrti i peti 
(trenutno su na tim pozicijama Železnik i Sutjeska).
Iz lige, prvi put, ispada šest ekipa. Tri su već poznate. To su: Radnički iz 
Niša (10 bodova), Mogren (17) i Rudar (18). Oni su izgubili i teoretske šanse 
za opstanak. Javor (30) i Čukarički Stankom (31) imaju veliki zaostatak, pa su 
njihove šanse više u domenu teorije, nego realnosti. Rad (36) je prvi "ispod 
crte" i grčevito se bori da izbegne njihovu sudbinu. U opasnoj zoni su još: 
Sartid (39), Zemun (39) i Radnički iz Obrenovca (40). Trenutno su bezbedni: 
Zeta (45), Obilić (44) i Hajduk Rodić MB (43), ali i njima nedostaje po 
nekoliko bodova da bi i teoretski bili spokojni.