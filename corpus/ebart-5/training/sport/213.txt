> Izvor: matf
> Datum: 
> Rubrika: sport
> Naslov: Danom vaterpola VSSCG finiširao izuzetno uspešnu 2003. godinu 
> Članak:

i najavio velike ambicije u olimpijskoj sezoni

Svečano je bilo u subotu na Tašmajdanu. Pristižući sa različitih strana Evrope, 
iz desetina domaćih i inostranih klubova, na centralnom beogradskom plivalištu 
okupili su se vaterpolisti koji su svojim uspesima u reprezentaciji obeležili 
godinu na izmaku. Prošli, sadašnji i budući majstori ove lepe igre, svi zajedno 
pod krovom "hrama" srpsko-crnogorskog vaterpola - na lično zadovoljstvo zbog 
ponovnog viđenja i radost poklonika jednog od naših najtrofejnijih sportova, 
koji su te večeri  sa "plavim delfinima" ispratili nikada uspešniju sezonu i 
poželeli dobrodošlicu novoj, ništa manje zahtevnoj takmičarskoj godini koja 
dolazi. 
Do cele manifestacije došlo je saradnjom svestranih i ambicioznih ljudi iz 
Vaterpolo saveza Srbije i Crne Gore i njihovog preduzimljivog marketinškog 
partnera Sport medije. Prvi u seriji osmišljenih događaja na premijerni Dan 
vaterpola, odigrao se u konferencijskoj sali popularnog sportskog centra gde je 
više uglednih domaćih firmi, parafiranjem novih sponzorskih ugovora, potvrdilo 
svoju privrženost vaterpolu. Lasta, Mobtel, Metropolis, Partner inženjering, 
Rigli, Startart i Delta holding, uz starog generalnog sponzora Fresh&CO i novog 
generalnog pokrovitelja GRAND PROM, obavezali su se na materijalnu potporu 
planiranom pohodu Šapića, Ikodinovića, Vujasinovića i drugova na olimpijsko 
zlato.
Vidno raspoloženi i orni za međusobne šale (Znači i ti se opraštaš - pitao je 
Savić najstarijeg člana A selekcije Jelenića pošto se ovaj prethodno požalio da 
mu je 2003. bila preteška godina), pomenutom skupu su prisustvovali i osvajači 
evropskog zlata i svetske bronze u seniorskoj konkurenciji da bi se potom 
uputili na solidno popunjene tribine, za potrebe FINA kupa renoviranog bazena, 
gde je sve bilo spremno za početak prve od dve revijalne utakmice.
Jedan za drugim, prolazeći atraktivno urađenim "stejdžom" kojim su dominirali 
video bim i balonima oblikovan plavo-crveno-beli luk, praćeni dens numerama 
"čirlidersica" i letnjim muzičkim hitovima, Beograđanima i njihovim gostima su 
se predstavili "kovači" planetarnog zlata sa SP za starije juniore u Napulju i 
odličja istovetnog sjaja sa EP za mlađe juniore u Istanbulu. Usledio je žestok 
okršaj. Boreći se za naklonost publike i pažnju stručnog štaba najjačeg 
državnog tima, puleni Dejana Udovičića i Nenada Vasilevskog demonstrirali su 
odlične odbrane i lepršave napade svojstvene našoj vaterpolo školi, a pobeda je 
pripala momcima u plavim kapicama, koji su posle mnogo borbe slavili sa 
minimalnih 6:5. 
Ispraćeni aplauzima, ovi junaci grandioznih dočeka ispred gradskih skupština 
ustupili su mesto starijim kolegama. Ruku pod ruku sa decom stipendistima Naše 
Srbije, koja su od svojih velikih idola na dar dobila novogodišnje paketiće, na 
bazen su kročili "krivci" za letošnja "trans" raspoloženja nacije, za ovu 
priliku pojačani osvajačima univerzitetskog srebra iz Južne Koreje i kvartetom 
bivših reprezentativaca kojima je VSSCG upriličio zvaničan oproštaj od državne 
selekcije. Pre nego što su iz ruku predsednika Skupštine VSSCG Bora Mračevića 
primili prigodne poklone, prvi čovek zajedničkog saveza Aleksandar Šoštar i 
njegove klupski još uvek aktivne kolege Predrag Zimonjić, Jugoslav Vasović i 
Nenad Vukanić odigrali su simboličnih dva, tri minuta a onda se, ne skrivajući 
emocije, prepustili ovacijama navijača i saigrača.
- Nije mi lako, ali svemu jednom dođe kraj. Godine provedene u reprezentaciji 
smatram najlepšim u karijeri. Igrao sam i družio se sa mnogijm velikim igračima 
i ljudima, osvojivši sve što se moglo osvojiti - osvrnuo se na svoju bogatu 
reprezentativnu karijeru Šoštar, sa 365 utakmica rekorder u broju nastupa, koji 
je za 16 godina kući doneo čak 19 medalja sa velikih takmičenja. 
Sa 382 gola četvrti najbolji strelac plavih svih vremena, Uskoković, takođe 
nema za čim da žali.
- Uvek može bolje ali ja sam, s obzirom na razne okolnosti koje su me sprečile 
da odigram neki susret više, zadovoljan onim što sam postigao za jedanaest 
godina provedenih u reprezentaciji. Osam medalja, od kojih su čak četiri 
zlatne, predstavljaju učinak za poštovanje.
Sa jednakim ushićenjem godina provedenih pod nacionalnom trobojkom sećaće se i 
Zimonjić, jedan od kreatora velikih uspeha poput prvog mesta na EP 1991. u 
Atini i Budimpešti 2001.
- Ne znam šta mi je bilo lepše u reprezentaciji, da li kada sam se drugarima 
peo na pobednička postolja ili naša sjajna druženja tokom priprema. Mislim da 
sam na vreme rekao zbogom.
I Vukanić će imati čime da se hvali svojim potomcima. Za šest sezona provedenih 
među plavima osvojio je isto toliko odličja na EP, SP, OI.
- Mnogo je toga lepog i manje lepog stalo u taj vremenski period. Preovlađuju 
naravno prijatna iskustva, poput recimo saradnja sa dvojicom vrhunskih 
stručnjaka kakvi su Stamenić i Manojlović.
- Lep gest, koji su zavrednili i mnogi drugi pre nas. Nije mi svejedno što se u 
29. godini opraštam od plavih, ali mi je drago mi je što su nas se setili, a 
još draže što sam bio deo jedne velike priče - rekao je nakon susreta Vasović 
koji je, odigravši 69 mečeva za njih, sa plavima osvojio bronzanu medalju na 
Olimpijskim igrama u Sidneju. 
Sjajnom serijom pogodaka u trećoj četvrtini druge utakmice, koja je shodno 
njenom revijalnom karakteru obilovala prijateljskim duelima, ćaskanjima i 
prozivkama, pomenuta petorka pokazala je naslednicima da nije za staro 
"gvožđe". Nada u čudovišni trijumf nad slovenačkim i španskim laueratima 
potrajala je međutim vrlo kratko, pošto su razigrani Šapić i ekipa uzvratili 
udarac podsećajući kome pripada budućnost našeg vaterpola.
- Sjajno veče. Oprostili smo se od onih koji su dosta učinili za 
reprezentaciju, predstavili one koji će to tek da čine,dok smo mi koji smo 
njena sadašnjost pobedom potvrdili visoke ambicije u Atini - potvrdio je, u 
odjavi gala vaterpolo večeri, kolektivnu želju za olimpijskim zlatom Šapić.