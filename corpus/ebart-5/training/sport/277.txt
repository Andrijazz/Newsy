> Izvor: matf
> Datum: 
> Rubrika: sport
> Naslov: VATERPOLISTI JADRANA MIRNI PRED DUEL SA DUBROVČANIMA (20:15)
> Članak:


SVE kalkulacije na početku Lige šampiona govorile su da će odluka o ekipi koja 
će nastaviti nadmetanje u najjačem klupskom takmičenju Starog kontinenta 
najverovatnije pasti u Herceg Novom, posle utakmice Jadran - Jug, večeras od 
20.15. Ni najveći optimisti nisu mogli poverovati da će odvažna četa trenera 
Petra Porobića, na trijumfalan način, taj posao završiti već posle četiri 
odigrane utakmice. Da im je mesto u samom vrhu evropskog vaterpola, čarobnjaci 
sa Škvera potvrdili su upravo protiv Juga, na dubrovačkom Gružu, pobedom 10:9. 
Više od 3.000 poklonika vaterpolo igre u tom delu Hrvatske aplauzom je 
pozdravilo šampione sa Škvera, a Smodlaka, Fatović, Burić stiskom ruke Šefiku, 
Zlokoviću, Mesarošu i drugovima nagovestili da dolazi do smene u samom vrhu 
evropskog klupskog vaterpola.
Novljani pripremaju domaćinski doček gostima iz Dubrovnika. Kakav su uostalom 
oni imali u Dubrovniku. Ljudski. Onakav kakav dolikuje sportskim prijateljima.
- Ako u Dubrovniku nismo strepili za pobedu, zašto bismo se Juga plašili na 
svom bazenu i pred našom publikom. Činjenica da smo obezbedili plasman u dalje 
takmičenje može biti samo motiv više da dokažemo da nam je tamo i mestu - 
uveren je u novu pobedu kapiten Jadrana Vesko Krivokapić.
Dubrovčani u Herceg Novi stižu sa imperativom pobede, jer žele da se pridruže 
Novljanima u vaterpolo eliti.
- Sigurno idemo na pobedu. Uveren sam da ih možemo još jednom savladati. Moramo 
misliti i na naše navijače. Ukoliko zaustavimo centra Smodlaku put do pobede 
biće mnogo lakši - uveren je Vladimir Gojković.