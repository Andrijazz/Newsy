> Izvor: matf
> Datum: 
> Rubrika: sport
> Naslov: POSLE POJEDINAČNOG PRVENSTVA SRBIJE U BOKSU
> Članak:


Zlatko Došljak iz Crvene zvezde najavio ozbiljne pripreme za prvenstvo Evrope u 
Bugarskoj. - Očekuje pomoć kluba i Sportskog društva

Glavni zadatak naših bokserskih čelnika posle svetskog šampionata u Kini je da 
se opredeli za stvaranje novog bokserskog tima, po cenu slabih rezultata na 
predstojećem prvenstvu Evrope u Bugarskoj. Vreme Gajovića, Didanovića, 
Pejanovića, je za nama, kapiten Sjekloća još uvek razmišlja hoće li se ozbiljno 
pripremati za prvenstvo Evrope, ili će otići u profesionalce. Iskusni Tomislav 
Antelj je na prvenstvu u Loznici najavio povratak reprezentativnim obavezama, a 
ako bi istim putem krenuo i kapiten Radničkog Ivan Ribać, koji po rečima 
iskusnog trenera Slobodana Lazića ima ozbiljne šanse da dođe i do medalje, uz 
nekoliko mladih i darovitih boksera opet bi Srbija sa Crnom Gorom imala dobar, 
tim, vredan i velikih uspeha.
Šampionat u Loznici, je po masovnosti nadmašio nekoliko prethodnih, što je 
dobar znak. Iskrena loznička publika je pokazala da ceni veštinu, a ne golu 
snagu i izdržljivost. Za državno prvenstvo karakteristična su dva događaja. 
Prvi, da se publika ponovo vratila u "Lagator", i čitav ambijent pre i posle 
borbe podsetio je na stara dobra vremena, kada je u Loznici boks bio tema broj 
jedan. I drugi, da je titula za najuspešnijeg takmičara pripala Zlatku 
Došljaku, članu Crvene zvezde.
- Iskreno, posle osvojene titule najboljeg na prvenstvu Srbije i Crne Gore u 
Novom Sadu, očekivao sam, bez obzira na konkurenciju, da u Loznici potvrdim da 
sam u ovom momentu najbolji u poluivelter kategoriji, kaže nekadašnji član 
Radničkog iz Berana, a danas prva pesnica "crveno-belih".
Predsednik Kačar je najavio da mladi treba da imaju prednost, da njih treba 
usavršavati, omogućiti im da postanu dobri tehničari, a istovremeno negovati 
entuzijazam za sportsku borbu.
- Očekujem da i ja budem član naše najbolje reprezentacije. Verujem da će me 
selektorska komisija pozvati na pripreme. Želim da se dobro spremim i da budem 
učesnik šampionata u Bugarskoj, ne krije učenik Branka Dimića.
Dobro je što u poluvelter kategoriji u ovom trenutku imamo nekoliko mladih i 
perspektivnih boksera: Došljaka, Malićevića, Smaljanića... Ipak, samo za jednog 
ima mesta u najboljem timu.
- Po rezultatima, ja sam u prednosti, obojicu sam pobedio, i to vrlo ubedljivo. 
Ipak, tu su treneri da odluče koga će pozvati u nacionalni tim, kaže mladi 
bokser Crvene zvezde.
Iskusni stručnjak Branko Dimić, za koga Došljak ima samo reči hvale, ponovo u 
Ljutice Bogdana stvara tim za velika dela. Zvezda, doduše, još uvek nije na 
onom nivou koji zaslužuje jedan klub iz tako velike i uspešne sportske 
porodice, ali predsednik Zoran Manojlović je najavio ozbiljan rad, i povratak, 
Zvezde na stare staze uspeha.
Imamo odlične uslove za rad, dobre trenere Branka Dimića i Ljubomira 
Manojlovića, kondicionog trenera Dragana Klarića, i lekara Milana Markovića. 
Mladog i uspešnog predsednika Zorana Manojlovića. Sa te strane klub je veoma 
organizovan, ali kao i većina sportskih kolektiva nedostaju nam novčana 
sredstva.
Život u Beogradu je skup, a život vrhunskog sportiste zahteva punu negu i 
pažnju. Za sada, Došljak još ne dobija stipendiju, ali zahvaljujući 
prijateljima kluba nekako sastavlja kraj s krajem.
- Predsednik kluba je najavio nagradu za titulu, ali, jedan čovek mi posebno 
pomaže, to je Goran Boričić. Njemu dugujem veliku zahvalnost, pomaže mi kada mi 
je najteže. Smešten sam u hotelu "Taš" čiji je on jedan od vlasnika. Boks danas 
nije tako unosan sport, niti je ikada bio kao kao fudbal, košarka, ali, 
jednostavno to je moja ljubav, priznaje Zlatko Došljak, novi - stari bokserski 
šampion.