> Izvor: matf
> Datum: 
> Rubrika: sport
> Naslov: PANATINAIKOS BOLJI I OD SIJENE U 3. KOLU GRUPE C
> Članak:


Atinjani na teškom gostovanju u Sijeni slavili važnu pobedu. Obradović ostavio 
na klupi Šćepanovića, Tomašević 8 poena za 20 minuta

TEK trećeplasirani tim sa poslednjeg Fajnal-fora Evrolige u Moskvi, atinski 
Panatinaikos, nastavio je seriju bez poraza u Grupi C. Tim Željka Obradovića je 
uz dosta muke, ali i sreće, prošao teško gostovanje u Sijeni, a zahvaljujući 
slovenačkom reprezentativcu Jaki Lakoviču stigao je do trijumfa (82:78).
Dejan Tomašević, iako nije bio starter, proveo je u igri 20 minuta, a za to 
vreme je zabeležio osam poena, sedam skokova i dve asistencije. Vlado 
Šćepanović, odlukom trenra Obradovića, nije ulazio u igru.
Ortez, koji je naneo bolan poraz Partizanu u 1. kolu Evrolige, doživeo je posle 
prošlonedeljnog debakla od Reala, još jedno "demoliranje". Ovog puta u 
Istanbulu protiv Ulkera (87:55), pa se našao u grupi timova sa Partizanom, 
Sijenom i Unikahom, koji će se grčevito boriti za petu poziciju u Grupi C i 
plasman u drugu fazu takmičenja "Top 16". 
Predrag Drobnjak je bio gospodar situacije na parketu dvorane "Tivoli", pošto 
je sa svojom Taukeramikom preslišao domaćina Olimpiju (87:70). Naš centar je 
"zmajčekima" ubacio 21 poen i imao osam uspešnih skokova. Interesantno je da je 
utakmici u LJubljani prisustvovao i Vlade Divac, kojeg je u glavnom gradu 
Slovenije dočekala vest da je protiv njega u Beogradu pokrenut krivični 
postupak zbog neodazivanja vojnim vlastima.