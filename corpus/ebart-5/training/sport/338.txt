> Izvor: matf
> Datum: 
> Rubrika: sport
> Naslov: POVODOM OKUPLjANjA KOŠARKAŠKE REPREZENTACIJE 
> Članak:


Igrač Sakramenta objašnjava zašto na pripreme može da dođe tek 2. avgusta, što 
je neprihvatljivo za selektora Obradovića. - Sa Divcem za pomoć deci iz 
domovine 
  
Povodom izjave selektora košarkaške reprezentacije Željka Obradovića da ne može 
da toleriše Predragu Stojakoviću kašnjenje više od mesec dana na pripreme, taj 
igrač se juče oglasio s namerom da objasni svoju situaciju. Po njegovoj izjavi 
vidi se i da ga je posebno zabolelo to što je tim-menadžer "plavih" Žarko 
Paspalj izjavio da ne može da veruje da je nekome (mislio je na Stojakovića) 
važniji Divčev kamp u Sakramentu od državnog tima.

"Obaveze koje imam ovog leta zakazane su još prošlog leta. To nije divlji kamp, 
već ga organizujemo Divac i ja. Sav prihod ide deci Srbije i Crne Gore. Želim 
da igram za reprezentaciju, ali zbog svih obaveza mogu da dođem tek 2. avgusta 
na pripreme, što podrazumeva da bih se pojavio sasvim spreman. Na selektoru je, 
kao što sam i njemu rekao, da odluči šta je najbolje za tim. I u slučaju da ne 
igram, reprezentacija ima visok kvalitet i u igračkom i stručnom kadru. Možemo 
do medalje na Olimpijskim igrama u Atini", izjavio je Predrag Stojaković (27 
godina, 207 cm), košarkaš Sakramenta i jedan od najboljih šutera u NBA ligi.

Stojaković namerava da sa sobom vodi i kondicionog trenera Crvene zvezde 
Predraga Zimonjića, da bi održavao formu. U Sjedinjenim Američkim Državama ima 
obaveze od 16. jula do 1. avgusta. U tom periodu su tri događaja na kojima je 
domaćin: "Hup-drim" (16-18. jul), "Divčev i Stojakovićev kamp" za decu od 9 do 
17 godina (19-30. jul) i takođe tradicionalni "Golf susret sa Divcem i 
Stojakovićem" (25. jul). Sve su to humanitarne akcije u koje su uključeni i 
"Grupa sedam" (Divac, Đorđević, Paspalj, Danilović, Bodiroga, Savić i Rebrača) 
i "Stojakovićeva dečja fondacija".

U programu kampa objavljenom prošlog leta jasno se vidi da Stojaković ima 
obaveze koje se ne mogu odložiti.("Vlade i Peđa će biti svakodnevno sa 
polaznicima kampa, svaki kamper će dobiti po jednu "spalding" loptu i dve majce 
sa znakom kampa ...) . Zato čudi zašto ni selektor Obradović ni on još ranije 
nisu saopštili da ne može da dođe na prvih 37 dana priprema i da je to nerešiv 
problem. Pošto je selektor na poslednjoj pres-konferenciji bio izričit da ne 
može da toleriše toliko kašnjenje - jer ne bi bilo fer prema ostalim igračima 
koji se okupljaju 27. juna - teško je poverovati da će "plavi" na Olimpijskim 
igrama u Atini (13-29. avgust) moći da računaju na drugog najboljeg strelca 
ligaškog dela NBA.

Dok Stojaković bude u Americi "plavi" će proći glavni deo priprema, a u Beograd 
se vraća dan pre završetka tunrira "Dijamantska lopta". To je nepune dve 
nedelje uoči prve utakmice na Igrama u Atini, protiv Argentine (15. avgust).

Okupljanje reprezentativaca je sutra u hotelu "Interkontinental" u 20 časova. 
Do 30. juna su testiranje i uvodni treninzi u Beogradu. Na Zlatiboru (30. 
jun-12. jul) su osnovne pripreme. Sledi put u Italiju (14. jul), pa turnir u 
Bormiju (15-17. jul, SCG, Litvanija, Grčka i Italija), treninzi u Beogradu 
(19-21. jul), put u Španiju (22. jul), turnir u Palma de Majorci (23-24. jul, 
prvi meč protiv Angole, drugi protiv Hrvatske ili Španije), susret sa Španijom 
(27. jul), treninzi u Beogradu (29-30. jul), turnir "Dijamantska lopta" u 
Beogradu (31. jul-3. avgust, protiv Kine, Australije i meč za plasman), 
treninzi u Beogradu (4-5. avgust), susret sa selekcijom SAD u Beogradu (6. 
avgust), završne pripreme u Beogradu (7-10. avgust), odlazak u Atinu (11. 
avgust).