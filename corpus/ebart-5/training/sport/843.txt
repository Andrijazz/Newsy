> Izvor: matf
> Datum: 
> Rubrika: sport
> Naslov: Nemačka i Italija večeras (21) u Dortmundu    igraju prvi meč polufinala 
> Članak:

Mondijala

"Došli smo do tačke s koje nema povratka", kaže kapiten "pancera". Lipi 
najavljuje igru sa dva napadača

Italijani će večeras (21) morati da se izbore s neugodnom tradicijom ukoliko 
žele da pobede Nemačku za plasman u finale Svetskog prvenstva. Naime, "panceri" 
su od 1935. odigrali ukupno 14 mečeva u Dortmundu, a samo je Vels (1977) uspeo 
da izvuče nerešen rezultat (1:1).
- Atmosfera na stadionu "Vestfalen" je fantastična i pozitivno je kada utakmicu 
počinjete sa 12 igrača. Naravno, aplauzi s tribina ne mogu da nam donesu pobedu 
u polufinalu. Potrebno je da igramo dobro i da postignemo gol. Da, gol. Jedan 
za početak - rekao je selektor Jirgen Klinsman.
Nemačka javnost dugo nije imala milosti prema Klinsmanu, koga danas, posle 
serije pobeda, upoređuju s kraljem Midom koji sve što dotakne pretvara u zlato.
- Italijani imaju drugačiji stil igre od nas. Strpljivi su i ne jure po svaku 
cenu da postignu gol u prvih deset minuta meča. Postave se u liniju i čekaju 
grešku protivnika. Međutim, dobro smo ih proučili i znamo sve njihove zamke. 
Toti i Toni su opasni, ali dodatnu pažnju moramo da obratimo na prodore 
Zambrote koji je jedan od najboljih italijanskih igrača od početka Mondijala - 
dodao je Klinsman.
"Azuri" su poslednji put s Nemcima na SP igrali u finalu 1982. godine kada su 
pobedili sa 3:1. Ove godine, tačnije 1. marta, dobili su ih u Firenci sa 
ubedljivih 4:1.
- Čekajte, to je bila prijateljska utakmica u Italiji, a sada igramo polufinale 
u Nemačkoj. Verujte, niko od nas ne razmišlja o toj pobedi. Nemcu su imali 
možda i najtežeg protivnika u četvrtfinalu, Argentinu, i ispit su položili sa 
desetkom. Ne pravim odstupnicu za slučaj da izgubimo, već govorim istinu. Za 
nas je najvažnije da izdržimo napade u prvih 15-20 minuta, a voleo bih i da se 
meč završi u regularnom toku. Ne želim produžetke i penale - poručio je Đanluka 
Zambrota.
Marčelo Lipi je potezima na treningu delimično otkrio da će igrati sa dva 
špica, Tonijem i Đilardinom, mada Nemci očekuju nešto defanizvniju taktiku.
- Toni, Đilardino i Toti? Čisto sumnjam da će sva trojica početi polufinalni 
meč. U stvari, ne opterećujem se takvim stvarima. To su italijanski problemi, 
ne naši. Stigli smo na korak do cilja i sada nema nazad. Čitava Nemačka je uz 
svoje fudbalere - smatra Mihael Balak, koji se oporavio od lakše povrede lista.
Stručnjaci procenjuju da će meč odlučiti duel Balaka i Totija, a blaga prednost 
je na strani 24 časa starijeg Nemca.
- Nismo gladijatori pa da se borimo jedan na jedan. Cenim Balaka, kao i ostale 
nemačke fudbalere, ali to je sve. Bolji smo i pobedićemo - samouveren je Toti.
Za Italijane 99,9 odsto neće igrati povređeni Alesandro Nesta (prepone), dok se 
u tim, umesto Andrea Barzanjija, vraća Marko Materaci koji je odradio crveni 
karton dobijen u meču sa Australijom.