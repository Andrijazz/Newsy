> Izvor: matf
> Datum: 
> Rubrika: sport
> Naslov: Sećanja
> Članak:

Dragi Ivković Tvigi, preteča modernog beka

Na Olimpijadu u Minhenu nije otišao zbog republičkog ključa koji je držao Stane 
Dolanc. Bez karijere u inostranstvu, jer nije mogao bez kraja u kome je 
odrastao. Generacija romantičara koja se više neće stvoriti

Rođen je u Lebanu, savim slučajno. Majka je otputovala u posetu rođacima i... U 
stvari dete je sa Krsta, odrastao je u Baba Višnjinoj onako kako su odrastali 
svi njegovi vršnjaci tih godina maštajući da igra fudbal u velikom klubu. 
Trenirao je u BASK-u i sanjario, a onda se u njegovom životu pojavio, da li 
slučajno, Vlada Marković i pozvao ga da trenira košarku. Naravno da je 
prihvatio jer se pozivnica za taj hram sporta na Crvenom krstu nija baš tako 
lako dobijala.
- Ispada da ja nisam odabrao košarku već košarka mene. Tog leta dogodilo se još 
jedno čudo. Narastao sam čitavih 17 centimetara i basket je i definitivno 
postao moj sport.
Nekako istovremeno u juniorski tim Radničkog, predvođen Vladom Markovićem kao 
trenerom, stigli su još i Srećko Jarić, Milun Marović, Miroljub Damjanović... 
Bili su sila. U analima je ostalo zapisano da su 1969. postali juniorski prvaci 
ondašnje Jugoslavije. U finalu su razbili favorizovani Partizan sa Latifićem, 
Kerkezom, Zečevićem...
- Bilo je to i vreme kad je Radnički nekako istovremeno ostao bez Nece Đurića, 
Sakija Prelevića, Gage Vidića, zatim i Miška Čermaka koji se preselio u 
Partizan. Legendarni Piva Ivković je u vatru ubacio klince i tako su rođeni 
košarkaški romantičari.
Braca Karati, košarkaški vuk sa Krsta, klince je odmah prekrstio. Srećko Jarić 
je dobio nadimak Jare, Miroljub Damjanović je za sva vremena postao Dugi, Milun 
Marović nezaboravni Mek, Dragi Ivković legendarni Tvigi, sjajni Vučinić čuveni 
Albatros...
- Sve se nekako brzo događalo. "B" ligu igrali smo 1972. i bili pobednici, a na 
kraju sezone 1972/73. već smo, iako novajlije u eliti, postali šampioni 
Jugoslavije - priseća se popularni Tvigi.
Petorka Jarić, Ivković, Ražnjatović, Damjanović i Marović je bez pardona 
"šamarala" sve redom. Od 26 utakmica 24 su rešili u svoju korist i samo dve 
izgubili.
- Pazi, obe smo "pukli" kod kuće. Isprašili su nas čačanski Borac i skopski 
Rabotnički. Tako nešto mogli smo samo mi.
Titulu su proslavili kolo pre kraja šampionata pobedom nad Zadrom u Jazinama. 
Strašnim Zadrom.
- "Ubili" smo se od veselja i alkohola. Ipak, iako mamurni dobili smo u 
poslednjem kolu i Jugoplasitku usred Splita.
Junak naše priče bio je te sezone drugi strelac Lige. Ispred njega samo legenda 
zvana Sveti Nikola - Nikola Plećaš.
- Pamtim i ovo: na 10 prvenstvenih utakmica zabeležio sam identičan skor od 44 
koša. Za one koji su zaboravili bilo je to vreme kada se nisu brojale "trojke"- 
uz osmeh dobrog starog šarmera prelistava karijeru Tvigi Ivković.  
Njegov Radnički okitio se i titulom pobednika Kupa Jugoslavije 1975. Izašli su 
u Evropu ponovo i stigli do - finala Kupa kupova.
- U Palma de Majorki izgubli smo sa pola koša od italijanske ekipe Bira Forst. 
U stvari bili smo pokradeni. Sudija, Bugarin Armađan, "prodao" se za deset pari 
farmerki. Naučili smo tad i to da ima većih mangupa od nas.
Za reprezentaciju je odigrao 77 utakmica, u riznici ima zlato sa Šampionata 
Evrope 1973. Trebalo je da igra i na Olimpijadi u Minhenu 1972. ali...
- Bilo je to vreme bratstva i jedinstva. Imao sam mesto među 12 plavih po 
znanju i kvalitetu, ali Stane Dolanc mi je objasnio da u ekipi mora biti i 
jedan Makedonac i tako je u Nemačku otputovao Blagoje Georgijevski.
Romantičari su bili sjajni košarkaši ali i mangupi sa stilom nepredvidljivi za 
sve pa i sebe same. Uz to i duhoviti momci koliko u životu toliko i u 
košarkaškom pravougaoniku.
- Bili smo već neko i nešto kao ekipa ali se ekipa non-stop i pojačavala. 
Čujemo da nam dolazi čuveni Tasa, ljudina od 2,17 metra. Za to vreme prava 
atrakcija. Treniramo na otvorenom, čekamo Batu Đorđevića da se pojavi sa tim 
košarkaškim divom. U jednom trenutku pristiže naš Tasić, vidimo ogromnog 
čoveka, u ruci tranzistor, trešti neki narodnjak. Zavoleli smo ga na startu, 
ali smo i zbijali šale na njegov račun. Srećko, Ražanj i ja, kao i uvek 
predvodnici. Sve je bilo lepo dok se Tasa traktorista ne naljuti. A kad se to 
dogodi sledila je bežanija jer natrčati na njegovu pesnicu značilo je isto što 
i sudariti se sa tenkom.
Bilo je još bisera. Sedamdesete su bile godine "duge kose". Leto, Radnički 
kreće u Sloveniju na pripreme, krajnja destinacija - Kranjska gora.
- Svratili smo u Kranj i... Piva Ivković je bio šokiran kad smo se svi odreda 
pojavili ošišani do glave. Hteo čovek da nas pobije. Ali nama i to malo. U 
Kranjskoj gori hladno, kiša. Nas sedmorica odlučimo se za dotani trening, uz 
opkladu da koka kole plaća onaj ko poslednji stigne do Planice. Sedam 
kilometara po kiši i vetru do tamo i toliko nazad završilo se - upalom pluća!
Bila su to i vremena lepog druženja. Novi Beograd i Hala sportova bili su 
istinska košarkaška kuća. Svakog dana na treningu košarkaši Partizana, Crvene 
zvezde, Radničkog...
- Trenirali smo svi kao crnci, ali smo posle i uživali. Gotovo svakodnevno u 
diskoteci Albatros bili smo mi iz Radničkog, naravno i "crno-beli" predvođeni 
Kićom, Prajom i Duletom Kerkezom, zatim Kaponja, Moka, Rakočević...
Sa Mokom je bio nerazdvojan. I u Beogradu, na putovanjima sa reprezentacijom. U 
Riju, na prijemu kod našeg konzula, baš u trenutku dok je išla priča kako su u 
konzulatu bezbedni i da se mogu osećati bezbrižno kao i kod kuće, u prazan 
bazen odletelo je istovremeno pet-šest krigli. Jeza od "pucanja". Naravno, pod 
sto su prvi krenuli "preplašeni" egzekutori nestašluka Moka i Tvigi, za njima i 
ostali...
U Radničkom je počeo i završio karijeru. Bilo je istina poziva i iz 
inostranstva, gotovo da se preselio i nekadašnji Berlin (sada čuvena Alba)...
- Bio sam i na probi, tresnuo na probnoj utakmici 56 koševa, ali kad sam se 
vratio u Beograd Piva mi objasni da je sve to lepo ali da je ne mogu bez Krsta 
i tako to...
Nekoliko puta je bio i na pragu Crvene zvezde, Moka je hteo Tvigija u timu 
pored sebe, ali i taj transfer je ostao "želja pusta".
- Završio sam Višu trenersku, bio sam u Radničkom pomoćnik čak devetorici 
trenera  (između ostalih i Kimetu Bogojeviću, Bati Đorđeviću, Šilji Novkoviću, 
Ražnjatoviću, Pljakiću, Ivkoviću...) ali šansu da sam radim nikada nisam dobio.
Radio je međutim sa kadetima, jednom su bili vicešampioni a zatim i šampioni 
Jugoslavije. U tom timu bili su i Luka Bogdanović, Veljko Tomović... Danas ima 
funkciju sportskog direktora kluba, ali na Krst već tri meseca nije kročio.
- Od 2000. do danas primio sam i brojkom i slovima 42.000 dinara. Imam 
porodicu, suprugu i dva sina ali ne i vremena za gubljenje.
Dve godine radio je u Baru. Primorka je sa njim bila prva u "B" ligi, zatim i 
prvoligaš. Da i ovaj posao zna - očigledno je da zna.
- Boli, ali šta se može. U Radničkom sam punih 35 godina, sve sam dao klubu, a 
doživeo sam da četiri godine radim bez plate. Sad me žena izdržava.
Supruga Vaska, Makednonka iz Kavadaraca, ne sikće nad sudbinom. Ivkovići su 
opet i uprkos svemu srećna porodica i to im niko ne može oduzeti. Mlađi sin 
Stefan (sedam godina) nije baš zagrejan za sport i biće "mamin inženjer", kako 
kaže Vlatka. Ali je 11-godišnji Nemanja zato tatin naslednik.
- Sa devet meseci počeo je da baca krompire po kući i da tepa "kos, kos"- priča 
mama Vlatka. - Imao je samo tri godine kad se u novinama pojavila njegova slika 
i naslov "Ni policija mu ništa ne može". Šta se dogodilo? Tata Tvigi ga je 
odveo na neku međunarodnu utakmicu u Hali sportova i dok je pričao sa Prajom 
(Dalipagićem) sin mu se izgubio iz vidokruga. Naravno završio je na terenu sa 
loptom u ruci pa je meč bio prekinut.
Na Novom Beogradu u Bloku 63 svi znaju "komšiju Tvigija". Bio je i ostao čovek 
sa bezbroj prijatelja. U šali kaže da sada "ima manje vremena" ali i da će ona 
stara vremena opet doći.
- Od nekadašnje SOFK-e Beograda dobio sam ovaj jednosobni stan kao zaslužni 
sportista. Od onog što sam zaradio ništa nisam uštedeo. Uživao sam i ne žalim 
ali ponekad poželim da sa prijateljima, kao nekad, trknem do Novog Sada i da 
slušam naslednike Janike Balaša, da zapevam uz trubače, da bakšišom okitim 
svirače...
Pustahija i bekrija...Ma, da li se slučajno u Lebane rodija ?