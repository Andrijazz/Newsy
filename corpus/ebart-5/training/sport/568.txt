> Izvor: matf
> Datum: 
> Rubrika: sport
> Naslov: Bivši vezista Partizana posle Kupa, sa Šahtjorom, osvojio i šampionat Ukrajine
> Članak:


Držeći se teorije da dobre navike ne treba menjati, Igor Duljaj je praksu 
osvajanja trofeja sa Partizanom nastavio i u dresu Šahtjora. U premijernoj 
sezoni u ekipi iz Donjecka, odlični vezista domogao se nacionalnog Kupa, a pre 
neki dan i zvanja ukrajinskog prvaka. Trijumf na gostovanju Černomorecu, doneo 
je njemu, Vukiću i njihovim kolegama, kolo pre šampionata i meča sa večitim 
rivalom Dinamom iz Kijeva, (tek) drugu titulu u dugačkoj klupskoj istoriji.
- Izgleda da me hoće trofeji. Oni koje sam osvajao sa Partizanom su mi 
najdraži, ali se radujem i uspesima Šahtjora. Uvek prija saznanje da si 
najbolji u nečemu, još kada ti prirede doček kao što su nama po povratku sa 
pomenutog meča. Na desetine hiljade ljudi zakrčiilo je, specijalno za tu 
priliku zatvorene ulice grada, na sve strane se pevalo, igralo i pilo, nama u 
čast bio je organizovan i koncert najvećih tamošnjih zvezda. Ne smem ni da 
zamislim šta je sve "gazda" Ahmetov, koji je ovu titulu zaslužio koliko i mi 
igrači, isplanirao za "treće poluvreme" meča sa Dinamom - uživa u šampionskom 
slavlju naš internacionalac, poznat po svom beskompromisnom presecanju 
protivničkih napada.
Šahtjorov hod do vrha bio je više nego impresivan.
- Od utakmice sa Dinamom u prvom delu sezone nismo napuštali vrh tabele. Ako ga 
pobedimo u poslednjem kolu, postaćemo ukrajinski rekorderi po broju osvojenih 
bodova u jednoj sezoni. Sada ih imamo 77. Samo dva puta smo poraženi, toliko 
puta remizirali. Zvuči lako, ali uopšte nije bilo tako. Teško je stalno biti na 
nečijem "nišanu". Svi su vrebali naš kiks, Kijevljani pogotovo. Čak ni mediji 
nisu tajili priču o premijama koje je najtrofejniji ovdašnji klub nudio ostalim 
klubovima za bodove osvojene protiv nas. No, nije im vredelo. Izdržali smo 
pritisak i stigli do cilja - kaže Duljaj, koji u petak stiže u rodnu Topolu. 
Neće se, međutim, dugo odmarati.
- Sve je u službi Dinama. Da bi se naš najveći rival dobro i na vreme pripremio 
za evropske mečeve, napravljen je mali razmak između kraja jedne i početka 
druge sezone, nema klasičnih priprema.. Prošle godine je izmišljen Superkup, pa 
ćemo tako, kao šampioni, već za devet dana ponovo biti na okupu.
Paralelno sa obavezama u klubu, iz kojeg "nema još nameru da odlazi, pošto sa 
njim osvaja trofeje i ima priliku da igra u Evropi", naš sagovornik ima 
zaduženja i u reprezentaciji SCG, koja vodi bitku za učešće na Mondijalu u 
Nemačkoj.
- Ne mogu da budem zadovoljan time što, iako bolji u većem delu ta dva susreta, 
nismo uspeli da iskoristimo prednost domaćeg terena protiv Španije i Belgije. 
Ali,  jesam trenutnom pozicijom u grupi. Dosadašnje igre i rezultati daju mi za 
pravo da verujem u odlazak na Svetsko prvenstvo. Čak i u situaciji kada Španija 
na sve (ne)dozvoljene načine pokušava da nas pretekne u toj borbi - optimista 
je Duljaj.