> Izvor: matf
> Datum: 
> Rubrika: sport
> Naslov: Olimpijski plamen večeras kreće na turneju kroz 34 zemlje sveta i svih pet 
> Članak:

kontinenata

Olimpijski plamen igara koje će se od 13. do 27. avgusta održati u Atini, kreće 
večeras na turneju po svetu. Plamen zapaljen 25. marta u Olimpiji, gde su se po 
predanju održavala antička nadmetanja ratnika iz kojih su proizašle Igre, od 
31. marta je goreo ispred starog Olimpijskog stadiona u Atini, na kojem su Igre 
obnovljene 1896. godine.
Putovanje na koje plamen kreće 2. juna specijalnim avionom grčke kompanije 
Olimpik Erlajns biće najduže u istoriji Igara. Australija će u sredu biti prva 
od 34 zemlje sveta u koju će biti donet, a prvi tamošnji grad kroz koji će biti 
nošen u štafeti je Sidnej, gde su 2000. održane prethodne Igre. Plamen će prvi 
put biti odnet u Južnu Ameriku i Afriku i prvi put će proći svih pet 
kontinenata. U Grčku će biti vraćen 9. jula, gde će ga tokom mesec dana proneti 
kroz 174 naselja, do početka Igara.
Maršruta olimpijskog plamena kroz 34 zemlje sveta tokom 35 dana biće dugačka 
78.000 kilometara, od čega će tokom svega 1.500 kilometara baklju trčeći nositi 
3.600 ljudi. Organizatori Igara računaju da će to poželeti da vidi ukupno 260 
miliona ljudi koji žive u gradovima kroz koje će plamen biti pronet. To su svi 
gradovi u kojima su dosad organizovane Olimpijade - atinske su 28. po redu - a 
biće odnet i u mesta kojima organizatori pridaju poseban značaj: Brisel u kome 
se nalazi sedište Evropske unije, Lozana gde je sedište Međunarodnog 
olimpijskog komiteta, kao i Peking, domaćin narednih Igara 2008. godine. 
Bugarska će, pored domaćina, biti jedina zemlja Balkana kroz koju će plamen 
biti pronet, i to 7. jula.
Nema jasnih nalaza o ulozi plamena u vreme originalnih, antičkih Igara, osim za 
osvetljavanje, te francuski baron Pjer de Kuberten nije koristio plamen i 
baklju kao simbole kada je 1896. organizovao prve savremene Igre u Atini. 
Olimpijske igre su plamen i štafetu dobile tek 1936, na zahtev Hitlerovog 
režima, domaćina najkontroverznijih Igara u istoriji, održanih u Berlinu. Tada 
je plamen u Olimpiji zapaljen sunčevim zracima uz pomoć čeličnog konkavnog 
ogledala koje je poslato iz Berlina. Uprkos takvom poreklu, bakljada je ostala 
najvažnija simbolična manifestacija koja prati Igre, unosna za sponzore. Nije 
je bilo samo 1984, u znak protesta zbog prekomerne komercijalizacije Igara.