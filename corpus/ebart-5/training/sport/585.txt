> Izvor: matf
> Datum: 
> Rubrika: sport
> Naslov: Predsednik OK SCG Filip Cepter obećao 
> Članak:


Beograd  - Predsednik Olimpijskog komiteta Srbije i Crne Gore Filip Cepter 
najavio je danas da će doći na vanrednu skupštinu tog tela 11. jula, iako je 
smatra "nelegalnom". Na konferenciji za novinare u Medija centru Cepter je 
saopštio i da je podneo krivičnu prijavu protiv generalnog sekretara OK SCG 
Predraga Manojlovića zbog "kršenja propisa". 
- Doći ću na skupštinu da razgovaramo o problemima. Taj skup će biti ilegalan i 
odluke ne mogu da imaju pravno dejstvo, ali želim da razgovaramo i kao i uvek 
da učinim korak ka daljoj spoznaji nastalih problema, rekao je Cepter na 
konferenciji za novinare u Medija centru. 
Članovi Predsedništva OK SCG zakazali su za ponedeljak, 11. jul vanrednu 
Skupštinu OK SCG, na kojoj treba da bude raspravljano o krizi olimpijskog 
pokreta u SCG i sporovima između predsednika i članova Predsedništva. Cepter je 
saopštio i da je po službenoj dužnosti podneo krivičnu prijavu protiv 
generalnog sekretara Predraga Manojlovića zbog "nesavesnog rada u službi". On 
je naveo da je Manojlović "uporno odbijao da stavi na uvid" pokazatelje 
finansijskog poslovanja OKSCG, i optužio je generalnog sekretara za kršenje 
propisa, ističući da se radi o "eksponentu grupe lica koja se lažno predstavlja 
kao Predsedništvo". 
- U ovom trenutku postoje jake indicije da ova grupa ne samo da protivzakonito 
sprečava pristup potrebnim podacima, već i da lažira dokumentaciju, kojom će 
pokušati da naknadno verifikuje nečasne radnje kojim su se bavili. Ta grupa 
pokušava da sruši organe OKSCG iz straha da ne izađe na videlo šta su radili 
oni koji su u prethodnom periodu rukovodili radom Komiteta i koliku su i kakvu 
sve štetu naneli sportistima i sportu ove zemlje - rekao je Cepter koji je 
ponovo optužio članove Predsedništva OKSCG, koje je nazvao 
"kvazipredsedništvo", koje pokušava da ruši organe OKSCG, "pre svega 
predsednika". On je ocenio i da sednica koju su zakazali "može biti negativna 
po aktere koji učestvuju u tom nedelu". Na konferenciji za novinare, 
predstavnici beogradskog Instituta za uporedno pravo ocenili su da poziv za 
sednicu Skupštine 11. jula, koju je uputio potpredsednik OK SCG Ivan Ćurković 
nije u skladu sa Statutom OK SCG i drugim opštim aktima. Beta