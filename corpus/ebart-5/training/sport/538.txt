> Izvor: matf
> Datum: 
> Rubrika: sport
> Naslov: USPEH PLAVIH STONOTENISERA INVALIDA U SLOVENIJI
> Članak:


Na Svetskom kupu stonotenisera invalida "Laško open" koji uz učešće 189 
takmičara iz 18 zemalja održan u Sloveniji od 27. aprila do 2. maja, naša 
reprezentacija osvojila je dve bronzane medalje. 
U ekipnoj konkurenciji u sastavu Zlatko Kesler, Ilija Đurašinović i Zoran Matić 
plavi su treći. U pojedinačnoj konkurenciji Zlatko Kesler je osvojio bronzu iza 
pobednika Slovaka Košča i drugoplasiranog Italijana Moliterna dok je Ilija 
Đurašinović zauzeo peto mesto. U ženskoj konkurenciji takođe peto mesto 
osvojila je Borislava Perić. Sanja Mitrović i Budimir Mališić nastup su 
završili takmičenjem u grupama. 
- Zadovoljni smo učinkom a posebno igrom svih reprezentativaca, jer ovaj 
svetski kup kao i naš nastup pre mesec dana u Budimpešti zapravo je priprema za 
EP u septembru u Italiji - ističe naš selektor Srđan Tomičić.
Plavi su prvi put putovali kombijem "pežo bokser" kojeg je paraolimpijskom 
komitetu kao donaciju poklonio "Verano motors".