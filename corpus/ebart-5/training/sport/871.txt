> Izvor: matf
> Datum: 
> Rubrika: sport
> Naslov: SVETSKA LIGA ZA ODBOJKAŠE
> Članak:


"Plavi" otputovali u Spoukan gde će ovog vikenda igrati sa konkurentom za prvo 
mesto u grupi

Naši najbolji odbojkaši imaju priliku da u Sjedinjenim Američkim Državama 
izbore vizu za finalni turnir u Moskvi. Od sinoć se nalaze u Spoukanu gde će u 
subotu i nedelju ujutru sa domaćom reprezentacijom odigrati dva meča četvrtog 
vikenda u Svetskoj ligi.
"Plavi" su drugi A grupi (samo prvo mesto vodi u Rusiju među šest najboljih 
ekipa), a minulog vikenda su ostvarili polovičan učinak u Poljskoj, pobedu 
(3:1) i poraz (3:1). SAD su kod kuće oba puta ubedljivo vojevale protiv Japana. 
Trenutno vode u grupi, jer imaju bolji poen količnik, koji je posle bodova ove 
sezone presudan.
Isti tim "plavih", koji je igrao u Poljskoj, a prethodno u dva meča u Vršcu i 
Beogradu savladao Poljake, biće bitku i u SAD. Ipak, primač Janić još uvek nije 
spreman. U Poljskoj ga je zadesio maler na treningu i zadobio je udarac u 
lakat, a potom i zaradio virus i visoku temperaturu.
"Temperatura je spala, ali je još pomalo malaksao", kaže selektor Travica o 
Janiću a o učinku do sada posle ne baš optimističkih izjava uoči Svetske lige 
dodao je: "Uvek može bolje i više. Ne možemo da budemo nezadovoljni. Izgubili 
smo jedan meč u Japanu, ali bi sada bilo previše da kažemo: "Eh da smo 
pobedili". I da nam je neko uoči duela sa Poljacima rekao da ćemo ih tri puta 
pobediti, bili bismo po malo skeptici. Ipak, propustili smo dobru šansu da sva 
četiri meča sa Poljacima dobijemo. Nismo potcenili Poljake posle tri pobede, 
već je nesvesno pala koncentracija igračima. Treba da stavimo taj poraz na 
stranu i u SAD igramo rasterećeni sa idejom da nam se pružaju sjajne šanse 
ukoliko pobedimo u jednom meču, a kamoli u oba.
SAD su za razliku od prvog vikenda kada su oba meča izgubile kod kuće od 
Poljske, igrale u drugačijem sastavu protiv Japana i sve četiri utakmice dobile.
- Na taktičkom planu ćemo se dobro pripremiti kao protiv Poljaka. Naš glavni 
problem je što nemamo vremena za trening. Na turneji u Poljskoj smo za pet dana 
odradili pola treninga, ako tako može da se kaže. Takvo je takmičenje. U SAD 
smo predvideli dva treninga sa loptom gde će igrači, naročito dizač i serveri 
da se prilagođavaju dvorani. Nemamo vremena za ono što je najpotrebnije - da 
dugo ponavljamo akcije i simuliramo situacije sa utakmica, - objašnjava Travica.
Na pitanje kako funkcioniše stručni štab s obzirom da reprezentacija nikada 
nije bila u većoj krizi (ne igra dizač Nikola Grbić, a umesto poljara 
Samardžića, koji se oporavlja od operacije, prinudno igra primač Roljić) i 
koliko je zadovoljan dosadašnjim učinkom rezervnih igrača Travica je rekao:
- Smatram da su rezervni igrači mnogo pomogli timu. Stanković je u nekoliko 
navrata ulaskom u igru pokazao da je na visokom nivou, Mitrović je pomogao da 
dobijemo jedan set. Možda smo mogli više da upotrebimo rezervne igrače, ali to 
je diskutabilno pitanje. Možda to što ih nismo često koristili znači da ekipa 
igra dobro.