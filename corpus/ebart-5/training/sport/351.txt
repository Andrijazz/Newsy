> Izvor: matf
> Datum: 
> Rubrika: sport
> Naslov: Kapiten plavih Nikola Grbić očekuje tešku borbu i trijumf u finalu Svetske lige
> Članak:


Kreator igre nacionalne odbojkaške selekcije i njen kapiten Nikola Grbić, 
istinski veruje da će se plavi u svom petom uzastopnom finalu, domoći najvišeg 
stepenika na pobedničkom postolju Svetske lige. Iako tokom finalnog turnira 
koji sutra počinje u Rimu, reprezentaciju Srbije i Crne Gore očekuju teške 
borbe protiv renomiranih protivnika, među kojima je pored Italije i Bugarske 
sigurno najveći rival Brazil, zvanični šampion Svetske lige i sveta, tehničar 
plavih ističe da reprezentacija poseduje dovoljno snage i veštine, da bi se 
domogla prvog mesta i glavne premije elitnog odbojkaškog nadmetanja.
- Svesni smo da će nas u Rimu dočekati neka sasvim druga reprezentacija 
Italije. Posle serije od sedam poraza, oni više nemaju šta da izgube tako da će 
protiv nas igrati na sve ili ništa. S druge strane i naša serija uspeha može da 
bude mač s dve oštrice. Zbog toga često opominjem saigrače da je svaka nova 
utakmica, priča za sebe. Svaki set počinje od 0:0, tako da sve postignuto pre 
toga u tom trenutku ne znači ništa- ističe Nikola Grbić.
- Eto uzmimo na primer Bugarsku, koja u poslednje vreme nema neke velike 
međunarodne uspehe. Ipak oni su uspeli da se plasiraju u završnicu iz izuzetno 
teške kvalifikacione grupe. Njih nikako ne smemo da potcenimo.
Ako ne bude senzacionalnih iznenađenja, plavi će u nedelju igrati protiv 
Brazila u finalu. Da li naša reprezentacija ima dovoljno snage da se revanšira 
svetskom prvaku za poraz u prošlogodišnjem finalu Svetske lige?
- I tada nam je malo falilo da sve bude drugačije, ali pre susreta s Brazilom, 
mi moramo da prođemo preko Italije i najverovatnije Bugarske. Tek onda ćemo 
razmišljati o meču protiv njih. U svakom slučaju, predstoji nam težak turnir, a 
ja se iskreno nadam da ćemo imati snagu da ga i osvojimo- zaključuje Nikola 
Grbić kapiten plavih odbojkaša.
Prema unapred utvrđenom rasporedu finala, plavi će prvo igrati protiv Italije, 
dok će drugi par činiti Brazil i Bugarska. Narednog dana (u subotu) pobednici 
će igrati protiv poraženih unakrsno, tako da će uspeh u mečevima drugog kruga 
značiti ulaz u finale, dok će poraženi u nedelju igrati za treće mesto. Prva 
nagrada Svetske lige doneće pobedniku ček u vrednosti od 550.000 dolara.