> Izvor: matf
> Datum: 
> Rubrika: sport
> Naslov: Francuz koji glumi Engleza, Erik Kantona, fudbaler zarobljen u duši umetnika 
> Članak:

ili umetnik u telu fudbalera

Čime god se bavim, želja mi je da stignem što je moguće dalje i pri tom ne 
priznajem granice. Kroz život me vodi strast

Fudbaler, filozof, glumac, pesnik, slikar, a sad i fotograf. Erik Kantona sa 
svim životnim interesovanjima bavi se sa onom istom legendarnom veštinom kojom 
je nekad pristupao fudbalskoj lopti. Prvo ih zgrabi, onda ih dribla naokolo, pa 
posle malo spretnog rada nogu, pošalje ih u mrežu pod nemogućim uglom.
Čak i kad je igrao za Mančester junajtid, njegov menadžer, Aleks Ferguson 
odbijao je novinare od ekscentričnog Francuza sa rečima iz kojih je izbijala 
nervoza: "Srećan sam ako i sa mnom progovori koju reč".
Da bi mu se približili, danas ga novinari pitaju o njegovim umetničkim 
radovima, koji su trenutno izloženi u jednoj galeriji u Parizu. Kada je prošle 
nedelje izjavio da je na proteklom EP u Portugaliji navijao za Englesku, a ne 
Francusku, izazvao je žestoku buru reakcija.
- Neću da čujem za Francusku. Tamo sam rođen, ali se osećam kao Englez. 
Francuzi su glupi i sebični, a uvek očekuju da im drugi govore da su najbolji. 
Proveo sam puno lepih godina u Engleskoj i volim njihov pristup fudbalu. Kada 
slušam o Englezima, u meni se pokrene puno uspomena - izjavio je za jedan 
francuski dnevnik Erik Kantona, čovek koji kaže da uvek izgovori ono što misli.
Kantona danas ima kosu do ramena, vozi motor i dalje je u izuzetnoj formi. Kada 
je u 31. godini iznenada napustio Mančester junajted, navijači su uzvikivali 
"gde je Kantona", i ta muzika se i danas može čuti na "Old Trafordu", a čula se 
čak i kad je njegovu "sedmicu" preuzeo Bekam. Na pitanje da li mu nedostaje 
obožavanje publike, on hladno odgovara:
- Bio sam dirnut, ali i zabrinut, jer sam znao da će se jednog dana završiti. 
Na svu sreću, čak i kad radim nešto sa strašću, a sve što radim, radim na taj 
načinu i u nekom kutku mog mozga uvek postoji svest da će i tome doći kraj. 
Ali, možda će ljudi jednog dana moje ime, umesto na stadionima, uzvikivati u 
bioskopima i galerijama.
Fotografije koje trenutno izlaže su dobre, ali nije baš najjasnije šta one 
predstavljaju. Sam Kantona objašnjava da više voli da ih zove slikama, ne 
fotografijama, i da su one neka vrsta izlaska iz realnosti.
Britanci su na ovo zakukuljeno mozganje slavnog fudbalera već davno navikli. 
(Losos koji se lenjo vuče nizvodno, nikad neće skočiti uz vodopad, napisao je 
jednom u zbunjujućem telegramu bivšem menadžeru Lidsa, Hauardu Vilkinsonu).
Kantona je rođen u Marseju 1966. godine, kad je Engleska osvojila Svetski kup-u 
imućnoj porodici čiji koreni potiču iz Katalonije. Kad je 1996. godine otišao 
iz Engleske, preselio se u Španiju. Nikad nije objasnio zašto beži od svoje 
domovine, sem što je izjavio da mu je Francuska "previše negativna". Kritikuju 
ga da se previše duri zato što ga Francuzi nisu priznali za velikog igrača. 
Sad, kad je ponovo u Francuskoj, hvale ga kao renesansnog čoveka, glumca koji 
pomalo petlja sa poezijom, slikarstvom i fotografijom.
Kantona tvrdi da ima potrebu da uđe duboko u sebe, da nađe svoju viziju i 
pokaže je svetu.
- Čime god da se bavim, moja ambicija je da stignem što je dalje moguće i da ne 
priznajem granice. Srećan sam što imam toliko strasti, što imam gimnastičarski 
duh - priča Kantona i neprestano maše rukama dok govori.
Reč "strast" je česta u njegovom rečniku. Ona je verovatno razlog njegovih 
brojnih temperamentnih ispada koji su rezultirali raznoraznim zabranama tokom 
njegove fudbalske karijere. Mnogi se sećaju da je udario golmana svog tima, 
bacio dres na sudiju, a francuskog menadžera nazvao "gomilom g...".
Najgori incident bio je u januaru 1995. godine, kad je dobio crveni karton zbog 
faula i karate udarcem sredio navijača protivničkog tima koji ga je vređao. Kad 
su ga pitali da objasni zašto je udario čoveka, samoprozvani 
filozof-pesnik-fudbaler izjavio je na konferenciji za štampu sledeće:
- Kada morski galebovi prate ribarski brod, oni to čine zato što misle da će s 
njega baciti sardine u more.
I dan-danas odbija da objasni ovu mudrost.
Za napuštanje fudbalske karijere krivi umor i nestanak strasti.
- Deo moje ličnosti, mog suštinskog načina razmišljanja, jeste potraga za 
savršenstvom. Da bi bio stvarno uspešan, moraš da gurneš sebe do ivice, a ja 
sam osetio da sam stigao do te ivice.
Danas, posle klimavog početka njegove glumačke karijere, majmun sa kojim je 
glumio u svom prvom filmu proglašen je za boljeg glumca od njega, kritičari 
nikad nisu bili milostiviji prema njemu. Sada pristaje da bar malo objasni svoj 
prgavi karakter.
- Uvek sam delovao bez razmišljanja i dalje to činim. Bio sam plahovit, ali sam 
zato imao bogat život. Napred se ide kad pokušam da razumem zašto sam nešto 
uradio i potrudim se da to ne ponovim. Ali onda se desi nešto drugo i teško mi 
je da se kontrolišem.
Sa osmehom na licu, napokon izjavljuje nešto sasvim jasno i iskreno:
- Ne žalim apsolutno ni za čim.