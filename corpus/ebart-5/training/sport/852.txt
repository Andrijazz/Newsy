> Izvor: matf
> Datum: 
> Rubrika: sport
> Naslov: IZ MEĐUNARODNOG FUDBALA
> Članak:


ATINA - Grčki fudbalski savez odobrio je juče promene u Zakonu o sportu, koje 
je Vlada te zemlje predložila. Predsednik saveza Vasilis Gagacis izjavio je da 
bi te promene mogle da dovedu do toga da Svetska fudbalska federacija (Fifa) 
ukine kaznu savezu. 
Fifa je suspendovala Fudbalski savez Grčke 3. jula, zbog Zakona o sportu, koji 
dozvoljava vlastima mešanje u vođenje fuudbala. To je protivno pravilima Fife, 
pa je došlo do suspenzije članstva Grčke u Fifa i zabrane učešća svim grčkim 
klubovima i reprezentacijama na takmičenjima. 
Gagacis je rekao da je predlogom promena u Zakonu o sportu odgovornost za 
vođenje fudbala u Grčkoj vraćena isključivo Savezu. Ministar sporta Jorgos 
Orfanos kazao je da će o promenama obavestiti Fifu, koja je već videla nacrt 
predloga. On je izrazio očekivanje da će Fifa brzo ukinuti supenziju. Jedan 
grčki klub, Larisa, trebalo bi da igra u Intertoto kupu u subotu, ali neće moći 
ako Fifa do tada ne povuče raniju odluku. 
Reprezentacija Grčke u septembru, u kvalifikacijama, treba da brani titulu 
šampiona Evrope, koju je osvojila 2004. u Portugalu.                           
(Beta)