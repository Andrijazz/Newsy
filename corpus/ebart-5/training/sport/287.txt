> Izvor: matf
> Datum: 
> Rubrika: sport
> Naslov: Košarkaši Refleksa večeras (19) igraju revanš utakmicu polufinala ULEB kupa 
> Članak:

protiv Hapoela

Od specijalnog izveštača "glasa"
JERUSALIM - Ako košarkaši Refleksa večeras budu šetali do koša Hapoela kao što 
su prošli izraelsku granicu, problema u revanš utakmici polufinala ULEB kupa 
neće biti. Od poznate procedure, sastavljene od kratkih intervjua, detaljnog 
pregleda prtljaga i svega ostalog uobičajenog kada dolazite u ovu problematičnu 
zemlju na Bliskom istoku, ničega nije bilo.
Pet televizijskih kamera dočekalo je ekspediciju iz predgrađa Beograda još u 
holu aerodroma u Tel Avivu. Dilemu da li su kamerre tu zbog važnosti same 
utakmice ili zbog toga što je uprava Refleksa ipak pristala da igra u 
Jerusalimu, razrešio je lokalni novinar:
- Da li se plašite da igrate u Jeursalimu - pitao je izveštač goste iz Srbije i 
Crne Gore.
- Ne - odgovorio mu je Saša Stefanović, plejmejker Refleksa. - Tako mi je drago 
što sam ponovo ovde.
Dobrom raspoloženju Stefanovića i saigrača doprinelo je i pojačano obezbeđenje 
oko njih: uz policiju, autobus sa igračima Refleksa do hotela "Kraun plaza" 
pratio je i helikopter!
Što se tiče večerašnje utakmice, koja se igra od 19 časova, trener Refleksa 
Vlado Đurović nam je rekao:
- Tek pred samu utakmicu znaćemo da li će i koliko moći da nam pomognu Redži 
Frimen i Kimani Frend. Bez obzira na probleme, idemo da odigramo ratnički, sa 
ciljem da im ne dozvolimo da postignu više od 70 poena. 
Ratnički je, logika nalaže, jedini pristup kojim Refleks može da sačuva/uveća 
prednost od samo jednog poena koju je doneo iz prve utakmice. Za plasman u 
finale ULEB kupa, koje može da bude garant učešća u Evroligi dogodine, 
Đurovićevi izabranici moraće da odigraju bolje nego na svom terenu prošle 
nedelje. I sami su toga svesni...foto: P. MilosavljeviĆ