> Izvor: matf
> Datum: 
> Rubrika: sport
> Naslov: Dalipagić: Slaba strana centri. Ivanović: Moramo da zlata. Antonić: Nemamo 
> Članak:

raspoređen kvalitet po svim pozicijama

BEOGRAD - Zlato iz Istanbula sa Evropskog prvenstva od pre dve godine, 
košarkaška reprezentacija Srbije i Crne Gore braniće od petka u Švedskoj. Duško 
Vujošević, selektor plavih, na pripremama se suočavao sa mnogim problemima 
vezanim oko sastava tima. Trend odbijanja da se obuče državni dres (Čabarkapa, 
Pavlović, Miličić, Radmanović), zatim povrede (Tarlać, Tomašević, Milojević), 
umor (Bodiroga), taktika (Rakočević), razlozi su zbog kojih su zvanični 
šampioni sveta i Starog kontinenta u zemlju vikinga otputovali sa prinudnom 
ekipom. Koje su vrline i mane sadašnje nacionalne selekcije i koliki su dometi 
na predstojećem šampionatu, odgovor daju naši poznati stručnjaci i bivši asovi.
Dražen Dalipagić, nekadašnji proslavljeni reprezentativac.  
- Nismo izraziti favoriti kao ranije, iskreno sada nemamo taj kvalitet. Slaba 
strana su centarske pozicije, koje mogu da uslove loše rezultate, a u 
prethodnim prijateljskim utakmicama videlo se da nemamo igru pod košem. To je, 
dakle, jedini problem. S druge strane, imaćemo veću borbenost u odnosu na 
ranije sezone, mada to nije vrednost za visoke domete. Teret će pasti na 
Jarića, Stojakovića, Vujanića... Reprezentacija nas je godinama navikla na 
osvajanje medalja, ali ako i ne dođemo pobedničkog postolja to ne bi trebalo 
smatrati kao smak sveta. Smatram, ipak, da po rezonu, pobedničkom mentalitetu, 
karakteru, možemo da napravimo uspeh - rekao je Dalipagić.
Duško Ivanović, prvi stručnjak španske Taukeramike.
- Otkazi i povrede bitno utiču što nismo otputovali u najkvalitetnijem sastavu. 
Međutim, bez obzira sa kojim igračima ćemo se suprotstaviti protivnicima u 
Švedskoj, mišljenja sam da moramo osvojiti zlatnu medalju. Mladi i debitanti će 
dati pozitivan impuls, nema sumnje da će biti jaki u lošoj situaciji koja je 
zadesila stručni štab. EP su sve teža takmičenja, ekipe napreduju, opasnost će 
vrebati najpre od Španije, zatim Grčke, Francuske i Litvanije, ali verujem da 
su plavi i dalje najbolji - kaže Ivanović.
Jovica Antonić, trener brojnih prvoligaških ekipa iz Srbije.
- Imamo tim dosta slabiji, ali i veliku želju, mladost, ne sumnjam da će 
selektor Vujošević izvući maksimum od igrača, koji će bez dileme dati sve od 
sebe. Problem je što nemamo raspoređen kvalitet po svim pozicijama, sada će 
breme odgovornosti nositi Jarić, Gurović, Stojaković. Najveća je prepreka što 
ćemo imati mali fond visoko kvalitetnih prvotimaca. Svaka utakmica će biti na 
žiletu, sudbinu ćemo krojiti u takmičenju po grupama. Ovo je specifičan 
trenutak, uvek smo imali znanja da doguramo do vrha, ali je iz ove perspektive 
teško reći šta je realnost. Ni stručni štab još nije svestan konačnog dometa, 
tako da je o prognozama još rano - tvrdi Antonić.