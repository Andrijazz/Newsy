> Izvor: matf
> Datum: 
> Rubrika: sport
> Naslov: LOTAR MATEUS NEZADOVOLJAN ZALAGANJEM IGRAČA PROTIV ČUKARIČKOG
> Članak:


POSLE prvih 45 minuta utakmice osmine finala Kupa nije se znalo ko je šampion, 
a ko lider drugoligaškog karavana. Čukarički je držao bukvicu fudbalerima 
Partizana i od 0:1 stigao do 2:1, za tili čas. Ono malo gledalaca nije bilo 
spremno za novo mučenje od strane ljubimaca, pa su predstavnici naše zemlje u 
Ligi šampiona ispraćeni na nezasluženi odmor salvama zvižduka. U nastavku se 
sve promenilo - do 5:2.
- Između dva poluvremena, rekao sam igračima da ako hoće da izgube obraz pred 
našim navijačima, neka nastave. Srećom, drugi deo je bio mnogo bolji i 
ubedljivo smo pobedili. Ipak, to nije popravilo utisak i za meč protiv 
Budućnosti sastav će biti znatno izmenjen - najavljuje trener Lotar Mateus, 
koji nije želeo da imenuje one koji su ga najviše razočarali.
Dugo već nemački stručnjak ističe da se rezervisti nimalo ne trude da iskoriste 
ukazanu šansu, pa je izvesno da makar u notesu Mateusa nema alternative za 
Ćirkovića, Đorđevića, Ilieva, Delibašića... koji su propustili meč u Kupu. Tek 
u nastavku su ušli Malbaša i Ivić, dok je Nađ, prema očekivanjima, izostao zbog 
povrede.
- Zadovoljan sam kako igra Duljaj u poslednje vreme. Ima snage za dve utakmice 
i što je najbitnije, voli da igra. Protiv Čukaričkog me naročito oduševio kako 
je racionalno igrao, trošio snagu samo kada je potrebno, baš kako već dugo 
govorim igračima da bi trebalo da igraju kada je razlika u kvalitetu i rezultat 
ubedljivo na našoj strani. Sve bolji je i Vlada Ivić, kojem se još oseća 
nedostatak utakmica, ali me raduje da iz meča u meč sve više napreduje - 
istakao je Mateus.