> Izvor: matf
> Datum: 
> Rubrika: sport
> Naslov: Rukometna delegacija SCG u EHF
> Članak:


Delegacija srpsko-crnogorskog rukometnog saveza boravila je u petak u Beču gde 
je u sedištu evropske rukometne kuće EHF vođena iscrpna diplomatska aktivnost, 
a sve zbog inicijative sa Kosova da EHF da zeleno svetlo i Rukometni savez 
Kosova (?) primi kao nezavisnog člana.
Naravno, ta inicijativa nije prošla jer su Zoran Mićović (predsednik RSS), 
Zoran Radojičić (predsednik UO RZ SCG) i Božidar Đurković (generalni sekretar 
RSS), ubedljivo i argumentovano predočili Mihaelu Videreru, generalnom 
sekretaru EHF, da je Kosovo po relevantnim državnim, pravnim i već kojim sve 
regulativima, deo Srbije i da kao takav ni u kom slučaju ne može samostalno u 
Evropu.
Zanimljiv je bio drugi deo razgovora naše delegacije sa čelnicima EHF. Super 
liga, ovakva kakva je kreirana za ovu godinu, potpuno zadovoljava sve propise, 
ali ova organizacija nema ništa protiv da se već sledeće godine naprave 
odvojene lige (srpska i crnogorska), a da se u drugom delu igra neka vrsta plej 
- ofa.
Ali, mi ne možemo, a da ne bacimo "u nesvest" tu Evropu. Naime, naša delegacija 
je bila složna kada se pričalo o odvajanju Kosova, da bi onda, prema izvoru 
Glasa bliskom EHF, rukometni čelnici SCG počeli sa pričom o odvajanju RS Crne 
Gore. Naime, Zoran Radojičić je dobio u amanet da o razdruživanju našeg 
rukometa upozna Viderera. Kao što je poznato, jedan deo crnogorske javnosti, pa 
samim tim i deo sportskih radnika južnog dela složne nam državne zajednice, 
obavezao je novog prvog čoveka UO RZSCG Zorana Radojičića da o želji o 
razdvajanju izvesti ljude u EHF. Mora da je prvom čoveku evropskog rukometa ovo 
bilo krajnje čudno. Naravno, ne zna nas.
Zaključak ljudi u vrhu EHF je da dok Crna Gora ne bude imala stolicu u UN nema 
ništa od razdruživanja, odnosno primanja RS CG kao samostalnog člana evropske 
rukometne porodice.