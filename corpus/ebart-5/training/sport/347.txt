> Izvor: matf
> Datum: 
> Rubrika: sport
> Naslov: U nedelju se vozi trka za VN Velike Britanije
> Članak:


Rubens Baričelo uspeo je na prvom treningu za Veliku nagradu Velike Britanije 
da ostvari najbolji rezultat i ponovi isti uspeh kao prošle sezone, kada je 
trijumfovao na trci, čime je potvrdio da će dati sve od sebe da i u nedelju 
bude najuspešniji i tako konačno, bar na trenutak, izađe iz senke svog timskog 
kolege Mihaela Šumahera. Uprkos doziranom strahu koji nosi posle teškog udesa 
preživljenog na pisti u Silverstounu, aktuleni svetski šampion sigurno će se 
potruditi da shodno svojim visoko zacrtanim ciljevima, upornosti i velikoj 
želji za dokazivanjem, pruži svoj maksimum kako bi ostvario i deseti trijumf 
ove sezone. Dodatni motiv i te kako motivisanom nemačkom asu biće mogućnost 
ostvarivanja ukupno 80 pobede u karijeri i pravljenje koraka bliže ka sedmoj 
tituli. Na drugoj strani i Meklaren će vrebati svoju šansu, budući da Dejvid 
Kultard već ima iskustva sa najviše stepenice pobedničkog postolja na domaćem 
Gran priju (1999. i 2000), a i novi bolid MP4-19B pokazao se kao pouzdan prošle 
nedelje na premijeri u Francuskoj. Veliku želju da ostvari dobar rezultat imaće 
još jedan Britanac, Dženson Baton, u veoma dobrom automobilu ekipe BAR, ali i 
konkurentni Reno, na čelu sa iskusnim Jarnom Trulijem, jedinim vozačem koji je 
ove godine uspeo da slavi u šampiontu pored Mihaela Šumahera. Ne treba 
zaboraviti ni da je Huan Pablo Montoja, kome će i ove nedelje društvo u ekipi 
praviti Mark Hene umesto povređenog Ralfa Šumahera, prošle sezone na Ostrvu 
prošao drugi kroz cilj, te da je na prvom treningu imao treći najbolji 
rezultat.