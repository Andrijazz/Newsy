> Izvor: matf
> Datum: 
> Rubrika: sport
> Naslov: PARTIZAN MOBTEL POBEDOM STARTOVAO U SUPERLIGI
> Članak:


ŠAMPION je i u Superligu krenuo pobedom. Košarkaši Partizana Mobtel su u 1. 
kolu poslednje etape pred odbranu desetog naslova prvaka države pošli uzlaznom 
linijom, nizbrdo sa Cetinja. Ubedljivo je savladan Lovćen (92:69), učesnik 
Jadranske lige koji će se, po svemu sudeći, prilično mučiti u 
srpsko-crnogorskoj košarkaškoj eliti.
Crno-beli su do trijumfa stigli lako, bez pomoći povređenih,  centra Nenada 
Krstića i Amerikanca Frederika Hausa. Blistavu partiju na premijeri Efes Prve 
lige imao je Dušan Kecman, koji je Cetinjanima ubacio 24 poena, uz sjajan 
procenat šuta za tri poena (7/6) i devet uspešnih skokova. U šuterskoj formi su 
bili i Šćepanović (14), Ostojić (13), Perović (11), Avdalović (11), dok je u 
debitantskom nastupu za novi klub uspešan bio i Slobodan Božović (7 poena).
- Igrači su ispoštovali sve taktičke planove, a krenuo nas je i šut za tri 
poena, što smo iskoristili u ranoj fazi vrlo bitnog meča. Teren na Cetinju je 
uvek, za sve timove uvek bio neugodno i teško iskušenje, pa mi je zbog toga još 
draže što smo zabeležili ubedljivu pobedu - ponosan je Duško Vujošević na 
premijeru u Efes Superligi.
Sledeće iskušenje u ovom takmičenju šampion će imati u nedelju u 18 časova 
protiv vršačkog Hemofarma u dvorani "Pionir".