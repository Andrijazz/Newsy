> Izvor: matf
> Datum: 
> Rubrika: sport
> Naslov: Pasivni ofsajd
> Članak:


piše: Gorčin Stojanović

Čuda se, kao što znamo, ne dešavaju, zato što stvari koje se dešavaju u 
svetskom fudbalu - više nisu čuda

U pravu je američki ambasador: dve hiljade i šesta bića godina odluke za 
ovdašnju zajednicu građana koju, od milošte i iz neznanja, nazivamo SCG. Što 
treba pohapsiti, pohapsiće se, što valja izručiti, biće izručeno, kome je veka, 
taj će se izlečiti, kome je suđeno, biće pokopan. Ima takvih koji tvrde kako je 
posredi još jedna lažna uzbuna. Opet ćemo se mi provući ispod kapi, nekoga ćemo 
već nekako zamajati, uraditi, izbaronisati, kupićemo malko vremena, tek koliko 
za preživeti. Namestićemo se, zažmuriti, sačekati da prođe. 
To je, pa, vrlo mogućno. 
Ali, ne u fudbalu. 
Tu su stvari čiste, i posle dugog vremena stoje sasvim drugačije nego 
okruženje. Godina je jednog velikog takmičenja, ali je i godina početka ciklusa 
sledećeg, tek nešto malo manjeg. Govori se, dabome, o reprezentaciji, o 
Svetskom prvenstvu u Nemačkoj, ali se mora misliti na kvalifikacije za 
Evropsko, jer one su tu, a sad znamo i kako će izgledati. 
Umesto specijalnog, mi smo u evropskom trećem šeširu, trećoj ligi, 
trećepozivnom sektoru. To je, ipak, nekakav napredak: ako već na svetskom nivou 
stojimo aparte, u šreh, nakoso, onda bar na kontinentu koga smo, ako ništa, 
geografski deo, čučimo negde na sredini, u okruženju istih takvih mediokriteta 
kakvi smo i sami. I stoga ne dospevamo u "smrtne grupe", nego smo pritajeni uz 
geopolitički šar od Baltika do Atlantika i od Lamanša do Kaspijskog mora. 
Gledano s naše tačke posmatranja, u grupi za evropsko prvenstvo, mi smo, južno 
dno: gore Poljska i Finska, desno Jermenija, Kazahstan i - oh, bože! - 
Azerbejdžan, levo Belgija i Portugal. 
Tri od sedam protivnika znamo vrlo dobro. Od ta tri, dva se imaju svetiti nama, 
a jednom se imamo naplatiti mi. Kad odemo u Baku, na stadionu koji se, 
verovatno, zove Gurban Gurbanov, prema čoveku koji je doneo prvu međunarodnu 
pobedu svojoj zemlji koja u tom času nije imala ni nacionalno takmičenje, zbog 
nekih razloga o kojima ovde neće biti reči da se ne bismo ružno podsećali na 
naš ligaški fudbal - valjda će održati nekakav pomen, priredbu ili, bar, 
podsećanje na taj naš istorijski podvig pod vođstvom Deja Savićevića. 
Azerbejdžan ima bolji skor sa nama, i tu nam valja raditi na podizanju 
vlastitog ugleda pred samima sobom; drugih se ta stvar ne tiče, i onaj Lajon, 
ili kako se već zove taj hohštapler, rešio je da utuli sveću. 
Belgija, pak, i Finska imaju ogromnih razloga da se spreme za nas. Najpre, 
realno smo ih ponižavali u poslednje vreme, a drugo - samo preko nas, iz trećeg 
šešira, onu mogu pronaći put u Alpe. I opet se valja bojati Belgije, a Finska, 
trebalo bi o tome tako misliti, nije ništa bolja nego što je bila, dapače. 
Kad je o strahu reč, Poljska je nešto što izaziva laku anksioznost. Tu imamo 
nekih istorijskih sećanja, od Dejne i Latoa, pa do nedavnih katastrofa. U 
paketu sa Portugalom i Belgijom, Poljska predstavlja jednog od onih protivnika 
preko kojih mi možemo pretendovati na plasman. Petkoviću, ako on ostane tamo 
gde mu je mesto, tu, ipak, neće biti tako teško kao na takmičenju koje mu 
neposredno predstoji. U kvalifikacijama, naime, može se igrati onako dosadno 
kako mi to činimo. No, valja znati da će postkoitalna depresija u kojoj ćemo se 
nalaziti posle Svetskog šampionata - pa taman bili i prvaci Sveta - biti 
ometajući faktor. Ako ispadnemo u prvom krugu posle Minhena, Kolo Turea i 
Drogbe, i ako to bude posledica očekivane projekcije prema kojoj se u prve dve 
utakmice branimo, a trećom rešavamo stvar - Petkoviću i onima koji uz njega 
ostanu biće jezivo teško. Prođemo li u drugi krug, pa tamo, kao u Nemačkoj pre 
trideset dve godine, budemo hrana za lavove, opet će biti mučno igrati se lopte 
tek nekoliko meseci kasnije. I na kraju, nađemo li se u kakvom uglednom 
društvu, pijanstvo će biti takvo i toliko da će za trežnjenje biti potrebna bar 
godina: poznato je, uostalom, da treći tim Svetskog prvenstva, ako je iz 
Evrope, nikada ne uspeva da se kvalifikuje za Evropsko. Bugari, Hrvati, ranije 
Belgijanci, tako to nekako beše u prošlosti, čini mi se. Hoću li ja to reći da 
mi možemo biti treći na svetu? Pa, recimo da hoću. Čuda se, kao što znamo, ne 
dešavaju, zato što stvari koje se dešavaju u svetskom fudbalu - više nisu čuda. 
Rizikujući da budem optužen za segregaciju, evrošovenstvo ili obični snobizam, 
moram reći kako se osećam bizarno zbog činjenice da mi bodove za kvalifikovanje 
na evropsko takmičenje moramo skupljati po Aziji. Jermenija, Kazahstan i 
Azerbejdžan taman su toliko Evropa koliko smo mi Zapad. O prva dva tima ne 
znamo ništa, ili vrlo malo, Kaladze je od tamo negde, beše li? U tminama 
Istoka, sa svim onim znanjem od gurbanovljevog vremena, mi, zapravo, srljamo u 
džemsbondovsku avanturu poput one sa Sofi Marso i Pirsom Brosnanom. Tamo, na 
Istoku, u Aziji, baš tamo odakle nam, lane moje, stižu zvuci rodnog kraja, 
valjaće po nekim razrovanim tratinama igrati fudbal. Put u mitelojropske 
dosadne gradiće vodi, dakle, preko istočnih strana. Šta god se desilo u 
Nemačkoj, čiča Iliju Petkovića valja umoliti, već sada, da misli na taj istočni 
put za Austriju i Švajcarsku. I da se boji Poljaka. 
Biće ovo godina odluke i za neke druge. Neka se nastupajućih odluka plaše oni 
koji se nisu bojali Boga kad su se u njega kleli. Nama, koji verujemo u 
okruglinu zvanu fudbalska lopta, mnogo je lakše. U duši. 