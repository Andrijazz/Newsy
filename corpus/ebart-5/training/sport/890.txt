> Izvor: matf
> Datum: 
> Rubrika: sport
> Naslov: TURNIR ZA TENISERKE U MONTREALU
> Članak:


U finalu za nepun čas nadigrana Švajcarkinja Hingis sa 6:2, 6:3.
- Nagrada 196.900 američkih dolara i čelo trke za milion

Da li smo dobili Anu Ivanović kadru da uzima trofeje i baca na pleća i 
najcenjenija imena, onakvu kakvu je poklonici sporta kod nas priželjkuju od 
dana kada je nagovestila veliku snagu talenta? Naša teniserka je pobednik 
turnira u Montrealu, jednog od najvećih koji se priređuju danas mimo četiri 
takmičenja za "gren-slem".
Kada tamo trijumfuje osamnaestogodišnjakinja, oči teniskog sveta su još veće, 
pride što je u finalu imala protivnicu velikog renomea, sedam godina od nje 
stariju Švajcarkinju Martinu Hingis. Teniserku koja je slavu stekla pre 
punoletstva, a "belom sportu" se vratila na velika vrata posle trogodišnje 
pauze zbog povrede, nadigrala je za svega 58 minuta sa 6:2, 6:3. 
Kroz pet dana počinje poslednji turnir za "gren-slem" u sezoni Međunarodno 
prvenstvo SAD, kantar koji kudikamo preciznije meri vrednost u vrhunskom tenisu 
nego druga takmičenja iz takozvane američke serije na brzoj podlozi. 
Ivanovićeva nam je na Otvorenom prvenstvu Kanade dala za pravo da verujemo da 
je njenom tapkanju u mestu došao kraj i da je najzad kadra za uzlet među 
najbolje igračice na svetu. Najbolji plasman na rang-listi - 16. mesto - 
dosegla je lane posle "Ju-Es opena", ali nije nastavila da uverljivo krči put 
ka vrhu. Trgla se ponekim bleskom, tek da ustalasa sportske medije u svetu koji 
su i u njoj prepoznali tinejdžerku sa svetlom budućnošću. 
Ivanovićeva to nesumnjivo i jeste, ali uspesi kao što je ovaj u Montrealu 
moraju da budu učestaliji. Sada je na vododelnici s koje ima šansu za uspon. 
Očigledan je napredak u njenoj igri s novim trenerom koji joj je doterao 
najjače adute - servis i forhend. Kretanje u polju, što joj je bila upadljiva 
mana, omogućuje joj da se izvlači i iz bezizlaznih situacija. Ivanovićeva se 
sada ne libi i da pokuša s igrom na mreži, mada joj je volej i dalje nije slaba 
strana.
Sve čime pleni u igri došlo je do izražaja i protiv Hingisove. Švajcarkinja je 
bila podređena, saterana u mišju rupu, što je posledica još jednog usavršavanja 
igre Ivanovićeve, a to je da napada snažnim i preciznim udarcima i s mnogo više 
rizika. Da ju je to krasilo krajem prošle sezone, imala bi više šansi da se još 
tada domogne drugog finala na turnirima VTA (prvo krunisala trofejem, u Kanberi 
početkom prošle godine). Dva puta uzastopce, u dvoranama Cirihu i Lincu, 
ostajala je praznih šaka protiv Švajcarkinje Pati Šnider koja je neprestano 
igrala napadački. 
Za prikaz nove igre Ivanovićeva možda i nije mogla da poželi boljeg rivala od 
Hingisove, u meču koji je po definiciji pod jačom svetlošću. Švajcarkinja je od 
povratka iskoristila to što je ženski tenis ujednačen, čak i što stagnira, pa 
da za nekoliko meseci prodre od 349. mesta na deveto. Trag koji je ostavila u 
tenisu krajem prošle decenije i početkom ove, s pet trofeja na najvećim 
turnirima (s 16 i po godina i danom je najmlađi prvi "reket" sveta svih 
vremena), toliko je dubok i nezaboravan, da bi pobeda naše teniserke odjeknula 
sama po sebi.
Ovako je još blistavija, jer je Hingisova velika, ma koliko da, ruku na srce, 
teško može da dostigne nivo igre iz dana slave. U prvom setu ju je Ivanovićeva 
potukla do nogu. O nadmoćnosti naše teniserke svedoči i to što se činilo da je 
pitanje momenta kada će da preotme gem na servis Švajcarkinje i da dođe do 
presudne prednosti. Do brejka je došla u sedmom gemu (4:3). Kvalitet više koji 
je ispoljila u Montrealu jeste taj što takvu zalihu ne ispušta olako već je 
pretače u pobedu.
Za trijumf je nagrađena s 196.900 američkih dolara i pomakom sa 19. na 17. 
mesto na rang-listi. Izbila je i na čelo trke za milion dolara. To je glavna 
nagrada za rezultate na šest turnira na američkoj seriji. Ivanovićeva ima 127 
bodova i ispred je Ruskinje Marije Šarapove. Ruska teniserka ne igra na upravo 
započetom turniru u Nju Hejvenu pa našu igračicu može da ugrozi samo Šniderova 
pod uslovom da osvoji trofej. Najviše što može Ruskinja Jelena Dementjeva ako 
pobedi jeste da bude druga. 