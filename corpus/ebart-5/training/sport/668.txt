> Izvor: matf
> Datum: 
> Rubrika: sport
> Naslov: Dva dana pred početak nove NBA sezone klub sa Floride favorit Istočne 
> Članak:

konferencije

Hitse slede Indijana i Detroit. Našu košarku predstavljaju Miličić (Detroit), 
Krstić (Nju Džersi) i Pavlović (Klivlend)

Dva dana pred početak nove NBA sezone (1. novembar) situacija u Istočnoj 
konferenciji kristalno je jasna - prvo mesto rezervisano je za Majami. Ekipa 
Šakila O'Nila i Dvejna Vejda označena je kao favorit, ispred Indijane, Detroita 
i Nju Džersija, jer je Majami u prelaznom roku postao jači za iskusne Entoana 
Vokera, Gerija Pejtona i Džejsona Vilijamsa. Međutim, jasno je kao dan da će 
"vrelina" gurati dobro sve dok je O'Nil zdrav.

- Priče da Majami zavisi samo od mene napisane su za malu decu. Dvejn je jedan 
od najboljih igrača NBA lige, ako ne i najbolji. Mislim da o Pejtonu i Vokeru 
ne bi trebalo da trošim reči. Istina je da godine pritiskaju i da više nisam 
mladić, ali Majami  Hits može do prstena. Detroit Pistons je dobar, najviše 
zbog odbrane, dok od Indijana Pejsersa ne znam šta da očekujem. Ako se tokom 
sezone više budu držali terena, a ne svađa, onda mogu mnogo. Naš cilj je prvo 
mesto u Istočnoj konferenciji, a zatim i plasman u veliko finale plej-ofa NBA 
lige, gde je sve moguće - poručio je Šakil O'Nil.
"Loši momci" NBA lige iz Indijanapolisa, predvođeni Ronom Artestom, obećali su 
da će ove sezone istrpeti sve udarce, ma koliko niski bili. Artest, Džekson i O'
Nil su još na početku prošle sezone, zbog tuče sa navijačima Detroita, bili 
suspendovani na ukupno 128 mečeva, što je znatno umanjilo šanse Indijane. U 
međuvremenu, legendarni Redži Miler se penzionisao, dok je Artest postao miran 
kao bubica.
- Sve osim plasmana u finale ravno je katastrofi. Niko nije bolji od nas i to 
mogu da vam potpišem. Indijana je tim bez slabosti, tim koji će osvojiti NBA 
ligu. Izazivam sve ostale da nas razuvere - izjavio je Džermejn O'Nil, vođa 
Pejsersa.
Detroit, kao šampion iz sezone 2003/04. i finalista iz 2004/05, može da računa 
na sigurno mesto u vrhu Istočne konferencije. Jezgro tima je zadržano, a jedina 
promena je na klupi gde je Lerija Brauna zamenio Flip Saunders. "Klipovi" su u 
predsezoni dobili i našeg Darka Miličića, koji je posle iskustva u 
reprezentaciji Srbije i Crne Gore zaigrao kao što dolikuje drugom piku na 
draftu.
- Moje nije da pričam, već da igram i pomognem Detroitu da vrati šampionski 
prsten. Mislim da imamo kvalitet za titulu, ali pod uslovom da nas povrede 
zaobiđu. Zadovoljan sam svojim igrama i obećavam da ću pružiti 200 odsto - 
iskren je Miličić, jedan od boljih košarkaša Detroita u predsezoni. 
Srpskocrnogorsku košarku na Istoku NBA lige predstavljaće i Nenad Krstić, 
startni centar Nju Džersija, i Aleksandar Pavlović iz Klivlenda. Netsi, sa 
Karterom, Krstićem, Džefersonom i zdravim Džejsonom Kidom, ubedljivo su najjači 
tim divizije Atlantik, gde će jedinog konkurenta imati u Filadelfiji, Ajversona 
i Kartera.