> Izvor: matf
> Datum: 
> Rubrika: sport
> Naslov: Prema rezultatima ankete kojom su obuhvaćena sva šesnaestorica selektora 
> Članak:

reprezentacija učesnica EURO 2004, reprezentacija Francuske izraziti je favorit 
za osvajanje nove titule. Selektorima je bilo dozvoljeno da kao svoj prvi izbor 
imenuju više od jedne reprezentacije, tako da su Francuzi dobili 14 glasova, 
Portugal osam, Italija sedam, a Nemačka i Holandija po šest. Za ovakvo 
raspoloženje sigurno postoji dosta razloga, prema jednoj statistici ni manje ni 
više nego 1032! Toliko minuta, naime, nije se zatresla mreža "trikolora", koju 
je u tom periodu uglavnom čuvao Fabien Bartez iz marsejskog Olimpika. Poslednji 
gol Francuzi su primili pre bezmalo godinu dana, kada je u polufinalnom meču 
Kupa konfederacija protiv Turske (3:2) Tunčaj Sanli savladao golmana Liona 
Gregorija Kupea.
Iako se uvek najviše priča o umeću i eleganciji Zinedina Zidana na sredini 
terena, ili pak brzini i ubilačkom instinktu koji u kaznenom prostoru 
protivnika krase Tijerija Anrija, za titule koje su Francuzi osvojili na SP 
1998. i EP 2000. godine, veliki deo zasluga pripada stamenoj odbrambenoj liniji 
koja je u poslednjih šest godina doživela malo promena. Ne računajući Lorana 
Blana, koji je "okačio kopačke o klin", svi su i dalje na broju - Marsel Desai 
(35), Biksent Lizarazu (34) i Lilijan Tiram (32). S obzirom na njihove godine i 
odluku Desaija da ostavi fudbal nakon ovog šampionata, evidentno je da će 
"stara garda" u Portugalu imati priliku da poslednji put zasija na velikoj 
pozornici.
Posle pomenutog meča protiv Turske, francuski nacionalni tim odigrao je 11 
utakmica, što prijateljskih, što kvalifikacionih, i na njima ostvario 
gol-razliku 23:0. Uoči jednog velikog takmičenja jedino je reprezentacija 
Italije imala impresivniji zalet, i to između oktobra 1972. i juna 1974. 
godine. "Azuri" su tada nanizali 12 mečeva bez primljenog gola, ali su na 
Svetskom prvenstvu u Nemačkoj eliminisani već u prvoj rundi. Legendarni Dino 
Zof u pomenutom periodu je bio nesavladan 1.143 minuta.