> Izvor: matf
> Datum: 
> Rubrika: sport
> Naslov: RAZIGRANI PARTIZAN SVE OČARAO NA PREMIJERI U LIGI UEFA PROTIV GRČKOG EGALEA 
> Članak:

(4:0)

Pokušaćemo već u Rimu da završimo posao, igraćemo na pobedu u svakom meču do 
kraja - najavljuje trener  Vladimir Vermezović

BEOGRAD - Ni danas u Humskoj 1 ne mogu da pronađu sve deliće "bunkera" Egalea, 
koji je Partizan preksinoć razneo u paramparčad. "Parni valjak" je četvrtom 
brzinom startovao u Ligi UEFA, očarao navijače, ali i gostujuće igrače i 
furioznom, preciznom i, pre svega, efikasnom igrom upisao tri velika boda, 
dokazao da priče o evropskom proleću imaju debelo pokriće. 
Dan posle sjajne igre atmosfera u crno-belom taboru bila je izvanredna, osmesi 
nisu mogli da se sakriju, iako su nominalno, već svi okrenuti sutrašnjem 
prvenstvenom meču u Zemunu.
- Podigla se euforija, što je razumljivo posle ovako dobre igre i ubedljive 
pobede. Jedino što ne znam da li je Egaleo toliko loš ili smo mi bili mnogo 
dobri - šali se Dragan Ćirić, koji je sa dve asistencije za prve golove otvorio 
Partizanu put ka pobedi. - Mislim da smo vrlo blizu modela igre koji moramo da 
držimo u Evropi, jer se sjajno branimo, odlično napadamo, postižemo golove, bez 
obzira da li su strelci špicevi ili igrači iz drugog plana. 
Zadovoljan je i trener crno-belih Vladimir Vermezović, koji je napravio od 
Partizana sjajnu takmičarsku ekipu, uvek prvenstveno usmerenu ka rezultatu, 
mada ne nedostaje ni "vica" koji publiku diže na noge.
- Sve što smo se dogovorili, igrači su sproveli u delo na terenu. Ostvarili smo 
veliku pobedu, došli do tri boda i sa još jednim trijumfom izborili bismo 
plasman u narednu rundu takmičenja. Pokušaćemo već u Rimu da završimo posao, 
igraćemo na pobedu u svakom meču do kraja. Ističem da još ništa nismo postigli, 
tek smo na tački sa koje se ciljevi za ovu sezonu jasno vide, ali moramo da 
završimo posao koji za sada odlično odrađujemo - poslovično je umeren u ocenama 
trener Partizana Vladimir Vermezović.
Grci su već u arhivi, njihov dar se vidi na tabeli, a na redu je Lacio. Ključ 
Partizanovog plasmana u "topliji deo" Lige UEFA leži na vratima Rima. Ukoliko 
se neporaženi vrate iz "večnog grada", crno-beli dresovi kratkih rukava biće 
deo fudbalske kolekcije "evropsko proleće 2005."