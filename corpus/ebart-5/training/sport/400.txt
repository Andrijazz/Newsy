> Izvor: matf
> Datum: 
> Rubrika: sport
> Naslov: "Pedeset odsto života u NBA ligi svodi se na seks. Drugih 50 odsto je novac"
> Članak:


"Pedeset odsto života u NBA ligi svodi se na seks. Drugih 50 odsto je novac", 
rekao je 43-godišnji Denis Rodman koji se juče pojavio na treningu Denver 
Nagetsa. Zato i čudi što popularni "crv" planira da se vrati pod obruč.
- Da li ćemo ga ponovo videti? Priznajte, ko normalan može da vam odgovori na 
to pitanje. Denis je došao, malo je trčao i skakao, a zatim je otišao. Kratko i 
jasno - izjavio je Kiki Vandeveg, generalni menadžer Nagetsa.
Svedoci u "Pepsi centru" u Denveru rekli su da je Rodman trčao koliko je bilo 
potrebno samo da se oznoji. Nekoliko puta je nespretno položio loptu u koš da 
bi onda iznenada istrčao sa terena zbog bola. Naime, Rodman ima problem sa 
uraslim noktom.
- Naravno, spreman sam da Denisu ukažem novu priliku. Kao generalni menadžer 
dobrog kluba volim da zavirim pod svaki kamen, da vidim šta se krije. Košarkaš 
nikada neće napustiti vaš sistem i zato Klajd Dreksler i Denis Rodman žele da 
se vrate. Potreban im je izazov, takmičenje jer samo tako mogu da žive. 
Videćemo šta će biti sa "veteranima" - dodao je Vandeveg.
Mediji su potvrdili i informaciju da Majkl Džordan trenira "kao lud" i da će u 
novoj sezoni zaigrati pored Šakila O'Nila u Majamiju.
- Godine nisu problem jer su to igrači sa velikim srcem - zaključio je prvi 
čovek Nagetsa, koji je i ranije davao novu priliku problematičnim košarkašima 
kao što su Ajzeja Rajder i Šon Kemp.
Sam Kiki Vandeveg je 2000. kao 42-godišnjak prihvatio poziv Denvera da im kao 
igrač pomogne na turneji po Kini. Na prvom meču postigao je 30 poena.