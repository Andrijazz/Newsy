> Izvor: matf
> Datum: 
> Rubrika: sport
> Naslov: PLAVI FUDBALERI VEČERAS (20.15) NA "MARAKANI" PROTIV BELGIJE BIJU VELIKU BITKU 
> Članak:

ZA SP

Došli smo pred zid sa kojeg posle meča sa Belgijom pogled može da bude baš lep, 
čak do Nemačke - ističe selektor Ilija Petković. Poziv navijačima

NEMA digitrona, nema kalkulacija, jedina želja je - pobeda. Ako je protiv 
Španije u tom trenutku bio dovoljan i bod, plavi večeras žele sva tri. Tako bi 
definitivno izbacili Belgiju iz trke i nastavili čvrstim korakom ka SP u 
Nemačkoj. Jedino što naši fudbaleri traže je podrška navijača kao na meču sa 
Španijom, uvereni da "crveni đavoli" onda moraju da pokleknu u "beogradskom 
paklu".
- Beograd je velika tvrđava za sve, bila je neosvojiva i za jače reprezentacije 
od Belgije - poručuje selektor Ilija Petković. - Siguran sam da će svi navijači 
koji dođu na stadion biti maksimalno uz nas. Igrači bi voleli da vide pune 
tribine, onda ne bi ni mogli, ni smeli, da razočaraju. I glumci najbolje komade 
igraju pred punim pozorištem. Sada smo na evropskoj, svetskoj pozornici. Taman 
posla da bilo ko od reprezentativaca ne pruži 100 odsto mogućnosti pred našima 
navijačima, jer želimo da im priredimo potpuno zadovoljstvo.
Plavi su se pripremali na Paliću za veliku bitku. Uigravali su se detalji, 
selektoru nije bilo potrebno da radi na motivaciji.
- Koga je potrebno motivisati za ovakve utakmice - pitanjem je na pitanje 
uzvratio Petković. - Došli smo pred zid sa kojeg posle meča sa Belgijom pogled 
može da bude baš lep, čak do Nemačke. Ne smemo da dozvolimo da opet ostanemo 
ispred njega i čekamo da padne na nas.
Kada je u pitanju naš tim, sve se, uglavnom, zna. Gotovo sve, jer Petković uvek 
priredi bar jedno iznenađenje.
- Nemam mnogo kombinacija po pitanju igre - ističe Petković. - Moramo dobro da 
osiguramo gol, ali i da zatresemo mrežu Belgije. Znamo da dolaze u Beograd da 
iskoriste poslednju šansu za priključak, ali, uz puno uvažavanje, to im nećemo 
dozvoliti. Biće to sigurno velika bitka, jer znamo da su im mentatiltet i 
karakter maksimalno pozitivni.
Petković naglašava da prvo mora da se obezbedi gol Jevrića, netaknut rekordnih 
547 minuta, a iz Belgije su stigle informacije da će Eme Antunis da se opredeli 
za prilično defanzivnu formaciju, čekajući šansu iz kontre preko izuzetno brzog 
Emila Mpenze.
- Ne znam šta im znači bod - kao da se naš selektor ljuti na belgijskog kolegu 
zbog želje da se prvenstvo "zatvori". - Jasno je da za obe reprezentacije samo 
pobeda mnogo znači. Ne želim ni da pomislim na remi pred našim navijačima u 
ovakvoj utakmici. To, naravno, ne znači da pretimo Belgiji, ali igramo kod 
kuće, gde bodovi donose prednost.
Najveću promenu selektor je napravio u špicu. Nema Miloševića i Kežmana, tu su 
Jestrović, LJuboja, Vučinić i Žigić. Da li se neko posebno nametnuo na mini 
pripremama?
- Nisu došli da bi se nametnuli ovde na treninzima, zaslužili su poziv igrama i 
dobrom formom - kaže Petković.
Ako postoji dilema oko sastava, onda je baš u napadu. Jestrović je siguran, a 
LJuboja, čini se, u prednosti u odnosu na Vučinića, koji je ove sezone oduševio 
u Italiji.
- Imam startnu postavu odavno, moguće su samo minimalne promene - kaže Petković.
Plavi su u Briselu slavili (2:0), sada su dodatne informacije o rivalu dobili 
gledajući kasete.
- Upoznali smo Belgiju do detalja, dobijamo informacije i sa njihovih treninga. 
Ako se ispune zadaci, uveren sam da Belgija ne može da nas iznenadi. Sigurno im 
nećemo "otvoriti kapije" za kontru - jasan je Petković. - Ma, ponavljam stalno, 
najvažnije je da mi maksimalno iskoristimo ono što imamo.
Još pre okupljanja selektor plavih rekao je da su igrači ostali dužni sjajnim 
navijačima na utakmici sa Španijom. Večeras je "Marakana" idealno mesto za 
vraćanje dugova, Belgija mora da padne.