> Izvor: matf
> Datum: 
> Rubrika: sport
> Naslov: Reprezentativac Srbije i Crne Gore prezadovoljan prijemom u Finiksu 
> Članak:

"Pokušaću da igram kao Nemac". Pavlović želi u Jutu, ali čeka Budućnost

Žarko Čabarkapa i Brazilac Leandro Barbosa, pikovi Finiksa sa drafta u 
Njujorku, odlučili su da se na prestavljanju u Arizoni prisutnima obrate na 
maternjem jeziku umesto na engleskom.
- Gde su moji pomoćnici. Poslao sam ih da uče srpski i portugalski - u šali je 
rekao Frenk Džonson, trener Sansa.
U Finiksu ne kriju da su dobro "pazarili" na draftu, iako su birali sa 17. i 
28. pozicije.
- Znao sam da imam dobre šanse da budem 17. pik Finiksa. Priznali su da sam bio 
odličan na treninzima i da ozbiljno računaju na mene. Sve što sada mogu da 
kažem je da ću vredno raditi kako bih se odužio na poverenju - izjavio je 
reprezentativac Srbije i Crne Gore.
Čabarkapa je dobio odrešene ruke iz Budućnosti da karijeru nastavi u NBA ligi. 
Prve procene su da će Žarko kao ruki mečeve počinjati sa klupe  jer su na 
krilnim pozicijama neprikosnoveni Šon Merion i Amar Studemajer, prošle sezone 
najbolji novajlija. Postoji i mogućnost da Čabarkapa zaigra i na mestu centra, 
gde su Sansi "najtanji".
- Moj cilj je da dostignem nivo igre Dirka Novickog. Verujem da mogu, ali je 
prvo potrebno da nabacim sedam ili osam kilograma mišića - dodao je Čabarkapa.
Za razliku od Čabarkape, podgorička ekipa nije spremna da se odrekne mladog 
Aleksandra Pavlovića, koji je kao 19. pik završio u Juti.
- Ako mene pitate, ja sam spreman za NBA ligu. Lepo mi je u Solt Lejk Sitiju i 
jedva čekam da zaigram na letnjem turniru u Roki Mauntinu (od 16. do 26. jula). 
Dobio sam podršku trenera Džerija Slouna i obećavam mu da ću trenirati kao 
nikada do sada. Znam da je možda jedini problem moja igra u odbrani, ali do 
početka sezone naučiću da čuvam svog čoveka - rekao je Pavlović, koji se za 
nekoliko dana vraća u Podgoricu na pregovore sa klubom.