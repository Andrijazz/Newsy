> Izvor: matf
> Datum: 
> Rubrika: sport
> Naslov: Pet reprezentacija sinoć izborilo plasman za Evropsko prvenstvo 
> Članak:


Reprezentacije Španije, Hrvatske, Letonije, Rusije i Holandije izborile su 
sinoć vize za Evropsko prvenstvo u Portugalu. 
Reprezentativac Hrvatske Dado Pršo golom u 61. minutu doneo je slavlje 
reprezentaciji Hrvatske u revanš meču baraža na stadionu pod Bežigradom. 
Napadač Monaka je postigao jedini gol na meču u Ljubljani i pošto je u prvom 
meču bilo 1:1, Hrvatska je zahvaljujući tom golu izborila plasman u Portugal. 
Podvig gostiju je veći jer su od 59. minuta igrali sa igračem manje zbog 
isključenja Tudora.
- Pokazali smo u dve utakmice da smo bolji. Iako nas gol dugo nije hteo, znao 
sam da jedna lopta mora ući u mrežu. Više smo želeli pobedu od Slovenaca. Super 
smo ekipa i odlično se slažemo međusobno, zašto ne bi išli u Portugal - izjavio 
je Pršo.
Na Bosforu - senzacija. Turska je vodila u Istanbulu čak sa 2:0 golovima 
Manšiza u 20. i Šukura u 64. minutu, ali je usledio pravi šok za sve na 
stadionu. Jurijs Laizans u 66. i najbolji igrač Letonije, Maris Verpakovskis u 
78. minutu, postigli su golove za Letonce i po prvi put odveli ovu 
reprezentaciju na završni turnir. 
Španija je bila superiorna i u Oslu. Norveška je tokom celog susreta bila 
inferiorna, rezultat od 3:0 za Španiju najslikovitije govori ko je zaslužio da 
putuje u Portugal. Strelci za "furiju" bili su Raul u 34, Visente u 49. i 
Ečeberija u 57. minutu.
Škotska je doživela totalni debakl u Amsterdamu. Holanđani su pobedili čak sa 
6:0, ponajviše zahvaljujući trostrukom strelcu Rudu van Nistelroju. U strelce 
su se upisali i Snajder, Ojer i Frank de Bur. 
Posle neodlaska na Mondijal, Rusija nije dozvolila da joj se dogodi da propusti 
Euro 2004. Golom Vadima Jevsejeva u 22. minutu pobedila je Vels na prepunom 
"Milenijumu" u Kardifu. To je ujedno bio i jedini gol za 180 minuta bitke 
između Rusa i Velšana.
Rezultati revan mečeva baraža: Slovenija - Hrvatska 0:1 (0:0) - prvi meč 1:1, 
Norveška - Španija 0:3 (0:1) - 1:2, Turska - Letonija 2:2 (1:0) - 0:1, 
Holandija - Škotska 6:0 (3:0) - 0:1, Vels - Rusija 0:1 (0:1) - 0:0.