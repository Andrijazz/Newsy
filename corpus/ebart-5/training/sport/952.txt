> Izvor: matf
> Datum: 
> Rubrika: sport
> Naslov: Pobedom nad Italijom odbojkašice SCG startovale na Svetskom prvenstvu u Japanu
> Članak:


SCG - Italija 3:1 
(25:18, 25:22, 19:25, 27:25)
DVORANA: Duga u Nagoji. GLEDALACA: 300. SUDIJE: Prudensio Garsija Markez 
(Španija) i Abdulah Al Enezi (Kuvajt).
SRBIJA I CRNA GORA: Nikolić (12), Ranković, Đerisilo (17), Krsmanović (12), 
Brakočević, Molnar, Vesović, Ognjenović (3), Čitaković - Đurišić (10), Simanić, 
Spasojević (17), Ćebić. TRENERI: Zoran Terzić i Nebojša Protić.
ITALIJA: Ortolani (6), Rinijeri - Denis (4), Togut (21), Anzanelo (3), Fiorin, 
Guiđi (2), Dalinja, Ćentoni, Pađi (2), Pićinini (21), Lo Bjanko (3), Kardulo. 
TRENERI: Masimo Barbolini i Marko Menkareli.

Bolji početak takmičenja na Mondijalu u Japanu od pobede nad aktuelnim svetskim 
prvakom odbojkašice Srbije i Crne Gore nisu mogle imati. Izabranice Zorana 
Terzića strpljivom i dobro organizovanom igrom u polju, a naročito u odbrani 
nadigrale su Italiju u prvom kolu Grupe D, u svojoj prvoj zvaničnoj utakmici na 
svetskom prvenstvu posle punih 28 godina  - 3:1 (25:18, 25:22, 19:25, 27:25). 
Prva dva seta odvijala su se po sličnom principu. Italija se nalazila u blagoj 
prednosti, a plave su sredinom perioda pravile male serije od tri-četiri poena 
i preuzimale inicijativu. Prvi set dobile su bez neizvesnosti, dok se u drugom 
Terzićeve izabranice prelomile kod rezultata 22:22, osvojivši tri vezana poena. 
Svetske prvakinje su, međutim, u nastavku meča došle do svoje igre i lako 
smanjile na 2:1, da bi u četvrtom veoma neizvesnom setu odbojkašice SCG ponovo 
zahvaljujući veoma koncentrisanoj igri napravile prevagu i u završnici ovog 
perioda realizovale petu set-meč loptu. 
Selektor odbojkašica Srbije i Crne Gore Zoran Terzić izrazio je zadovoljstvo 
igrom koju je njegov tim pružio u pobedi nad Italijom, ali je i upozorio svoje 
izabranice da ne traba da se zanose ovim trijumfom, s obzirom na to da ih 
očekuje još puno mečeva na šampionatu. 
- Niko ne može da očekuje i da obeća pobedu protiv Italije, koja je još 
aktuelni šampion sveta. Nadali smo se dobroj igri, pa prijaju pohvale koje sada 
dobijamo od italijanske ekipe. Uspeli smo da pobedimo ekipu vrhunskog 
kvaliteta, a pokazali smo odgovornu i čvrstu igru. Ova pobeda ne sme da znači 
više od onoga što zaista znači - upisali smo jedan trijumf, ali nismo završili 
posao. Naše ambicije sada sigurno rastu, a odlazak u drugi krug je nešto 
izvesniji, ali imamo još četiri meča u ovoj grupi - rekao je Terzić.
Kormilar našeg nacionalnog tima istakao je da je njegov tim u potpunosti 
ispoštovao zadatke, kao i da je priprema za meč protiv Italijanki urađena 
vrhunski. 
- U tome smo možda ovaj put nadmašili i Italijane - dodao je Terzić. 
 Kapiten Vesna Čitaković-Đurišić uverena je da se plave neće zaustaviti na 
pobedi protiv Italije.
- Ovo nam je prvo Svetsko prvenstvo i zbog toga nismo imale imperativ pobede, 
već smo želele da taktički i tehnički odigramo kvalitetan meč, da 
homogenizujemo ekipu do maksimuma. Igrali smo složno i borbeno, iako smo imali 
pad u trećem setu, kada smo dosta grešile. Međutim, nismo se zaustavile i u 
četvrtom setu smo došle ponovo do svoje igre i na kraju, pobede. Ništa nije 
rešeno, moramo da igramo još mečeva i da nastavimo da se borimo koliko god 
možemo - kaže srednji bloker naše reprezentacije.
Naredni duel na Svetskom prevstvu Srbiju i Crnu Goru očekuje već danas protiv 
Kube, meč je na programu u 16 sati po lokalnom vremenu u Japanu, odnosno 8 u 
sati po centralnoevropskom vremenu.