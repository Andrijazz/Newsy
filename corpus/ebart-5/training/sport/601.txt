> Izvor: matf
> Datum: 
> Rubrika: sport
> Naslov: Klubovi nepriznate RF Kosova u Evropi
> Članak:


"Da su hteli sportski suživot sa nama, rata ne bi bilo", kaže sekretar RS KiM

Slučajno ili namerno, žreb EHF u Beču odlučio je da se srpski i klubovi 
nepriznate Rukometne federacije Kosova ne sastanu u prvom kolu evropskih 
kupova. Predsednik RF Kosova Medžit Devaja ipak je pozvao naše timove da 
slobodno dođu.

- Kad-tad ćemo morati da se sastanemo, a mislim da je bolje sada nego kasnije. 
Učiniću što je u mojoj moći da sve protekne u najboljem redu prilikom 
odigravanja na Kosovu. Isto tako, uopšte se ne plašim gostovanja u Srbiji - 
rekao je Devaja.
Evropska rukometna federacija ostala je pri stavu da se kosovskim timovima 
dozvoli da igraju u kupovima, ali je na inicijativu Bože Đurkovića, generalnog 
sekretara RS Srbije, pored imena klubova dodato i SCG. 
- Prvo neka dozvole Srbima da se vrate u svoje kuće, pa će im onda doći i 
srpski klubovi. Vidite, da su oni hteli zajednički život sa nama, rata ne bi 
bilo. Ružno je što sport koriste u političku propagandu. Evropi "prodaju" fraze 
koje su, nažalost, ovaj put prošle. Mi smo jedinstveni - nećemo igrati sa 
njihovim timovima i tačka - kaže za "Blic" Siniša Lazić, sekretar u Evropi 
priznatog RS Kosova i Metohije. 
Medžit Devaja je rekao da će srpski igrači biti sigurni?
- Sigurni?! Ko je danas siguran na Kosovu? Evo, mi ne možemo da pređemo Ibar i 
da uđemo u našu dvoranu koja je ostala na južnoj strani Kosovske Mitrovice. 
Trideset metar preko mosta! Ljudi svakodnevno u naoružanoj pratnji putuju do 
svojih kuća, a mi pričamo o bezbednosti igrača Partizana i Crvene zvezde. 
Saterali bi ih kao zveri u kavez i onda bi se iživljavali.
Stav RS Srbije i RZ SCG je da se ne igra sa kosovskim timovima.
- Mi smo insistirali na tome. Savezi su nas podržali i to je dobro. Jedinstveni 
smo i ne damo da nas gaze. Srbija će nam pomoći da u severnom delu Kosovske 
Mitrovice izgradimo novu dvoranu gde će mladi imati uslove za trening - dodao 
je Lazić.