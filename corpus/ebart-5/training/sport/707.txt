> Izvor: matf
> Datum: 
> Rubrika: sport
> Naslov: Hopman kup otvara tenisku sezonu
> Članak:


Protivnici naših u prvom kolu turnira u Pertu su predstavnici SAD, Liza Rejmond 
i Tejlor Dent

Ana Ivanović i Novak Đoković prvi meč na Hopman kupu u Pertu odigraće 1. 
januara, tri časa posle ponoći po našem vremenu (deset po lokalnom), protiv 
američke kombinacije Liza Rejmond - Tejlor Dent. Predstavnici Srbije i Crne 
Gore nalaze se u A grupi, zajedno sa tandemima SAD-a, Švedske i Rusije koja će 
biti oslabljena neigranjem najboljeg tenisera Marata Safina (povreda kolena).
- Rado sam prihvatila da igram na Hopman kupu jer volim da se pripremam u 
Australiji. Naporno sam trenirala u Melburnu i mislim da sam spremna za debi u 
2006. Nezahvalno je prognozirati šta ćemo Novak i ja uraditi u Pertu, ali 
mislim da imamo lepu šansu za trijumf. Hopman kup i turnir u Melburnu poslužiće 
mi kao zagrevanje za Australijen open gde očekujem dobre rezultate - izjavila 
je Ana Ivanović, najbolje rangirana teniserka sa WTA liste (16. mesto) koja će 
igrati na Hopman kupu.
Zanimljiv turnir u Pertu danas će otvoriti Kina i Holandija u borbi za 
poslednje, četvrto mesto u B grupi gde su Argentina, Nemačka i domaćin 
Australija. Ana i Novak predstavljeni su kao potencijalno iznenađenje, jer je 
reč o mladim i kvalitetnim igračima koji žele da se probiju u sam vrh svetskog 
tenisa.
Prvi reket Rusije biće Svetlana Kuznjecova, kojoj će društvo, umesto povređenog 
Safina, praviti neiskusni Teimuras Gabašvili (132. na ATP listi), koji je u 
karijeri osvojio ukupno 135.000 dolara.
Trofej Hopman kupa u 2005. osvojila je Slovačka (Hrbati i Hantuhova), koji ne 
učestvuju ove godine. Naša država je u Pertu slavila 1991, naravno kao 
Jugoslavija, kada su za plave igrali Goran Prpić i Monika Seleš. Trofej sa 
Hopman kupa ima i Jelena Dokić, koja je pod zastavom Australije, a u paru sa 
Markom Filipusisom, pobedila 1999. godine.