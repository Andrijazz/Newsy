> Izvor: matf
> Datum: 
> Rubrika: sport
> Naslov: POSLE PORAZA JADRANA U ČETVRTFINALU LIGE PRVAKA
> Članak:


Posilipo opravdao renome šampiona Evrope. Novljani tvrde da na revanš neće 
otputovati sa belom zastavom

KAO i što se očekivalo vaterpolisti Jadrana i Posilipa odigrali su kvalitetan 
meč dostojan finala Evrolige, u kome je naš šampion na žalost propustio priliku 
da ostvari povoljniji rezultat. Novljani su na žalost poklekli u paklenoj 
atmosferi u prvoj četvrtini kada su nošeni bodrenjem sa tribina hteli već na 
startu da slome protivnika. Ko zna kako bi se rezultat kretao da mladi 
Prlainović kod rezultata 1-1 nije umesto mreže pogodio prečku Violetijevog 
gola. Više miliona evra vredan tim Posilipa znao je to da kazni, kao i svaku 
drugu i najmanju grešku suparnika i pogocima Zlokovića, Afrodakisa i Udovičića 
da u otvaranju meča dođe do,pokazalo se na kraju, odlučujuće prednosti od 1:4, 
odnosno na kraju prve četvrtine do 3:6. U tom razdoblju igre kod domaćina 
jedino je na visini zadatka bio reprezentativac Janović čiji su projektili tri 
puta matirali odbranu evropskog prvaka. Tek nakon prvog odmora Novljani su, a 
pre svega njihova odbrana profunkcionisali. Epilog toga bio je da Italijani čak 
19 minuta nisu savladali Šefika.
Za razliku od domaćina na čijim licima je bila vidljiva tuga, gosti nisu krili 
zadovoljstvo ostvarenim.
 - Bio je ovo težak i veliki meč dostojan finala. Mi smo odlično počeli, stekli 
prednost koju smo znali da sačuvamo. Odlučila je velika koncentracija koju su 
moji igrači ispoljili u odbrani u trenucima kada je Jadran pritiskao. 
Oduševljen sam publikom koja je na najvećem sportskom nivou napravila neviđenu 
atmosferu - rekao je trener Posilipa Paolo De Krešenco. 
- Hvala publici koja nas je korektno dočekala. Mi smo profesionalci i u Igalo 
smo došli sa svojim sadašnjim klubom da pobedimo - jednoglasni su bili Udovičić 
i Zloković.