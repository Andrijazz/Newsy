> Izvor: matf
> Datum: 
> Rubrika: sport
> Naslov: Dragan Stojković, predsednik Fudbalskog saveza Srbije i Crne Gore, demantovao 
> Članak:

je informaciju da će Vladimir Petrović ove zime napustiti mesto selektora mlade 
reprezentacije. 
- Iako nisam imao nameru da se obraćam javnosti, želim da stavim tačku na priču 
koja je, inače, ispričana još pre mesec dana. Vladimir Petrović će moći da 
napusti mesto selektora samo u slučaju primamljive ponude nekog velikog kluba. 
Tako smo se dogovorili prošlog meseca, uz uslov da tu mogućnost najavi bar 
mesec dana ranije, kako bismo mogli blagovremeno da reagujemo. Logično je da se 
jednom treneru javljaju raznorazne kombinacije posle uspeha, a s obzirom na to 
da je i rešavanje egzistencijalnog pitanja normalna stvar u životu, nećemo 
zabraniti Pižonu da promeni sredinu. Naša saradnja je bila i ostala odlična, 
tako da nema potrebe zabadati trn u zdravu nogu.
Na pitanje da li tako nešto važi i za selektora A tima, Piksi je odgovorio:
- Petković još nije započeo novi ciklus, tako da slučaj automatski nije isti. 
Ovim ne želim da najavim njegov odlazak, jer zaista ne verujem da može doći do 
naglog preokreta. Petković je, takođe, do daljeg selektor. 
Reprezentaciju na proleće očekuju tri prijateljske utakmice.
- S obzirom na to da smo u proteklom periodu prijateljske utakmice igrali kao 
gosti, gledaćemo da na ovim mečevima budemo domaćini. Time želimo da 
napredujemo na listi FIFA i da se odbranimo od napada zbog pada sa iste. 
Činjenica je da nije isto igrati kod kuće i na strani.
Već 20. januara, na sastanku predstavnika fudbalskih saveza Španije, Belgije, 
Bosne i Hercegovine, Litvanije, San Marina i SCG u Beogradu, biće poznati 
termini kvalifikacionih utakmica u grupi 7 kvalifikacija za SP u Nemačkoj.   
- Belgijanci su zahtevali da se sastanak održi u Briselu, jer oni smatraju da 
je to centar Evrope, međutim, ja sam se usprotivio toj ideji, tako da smo se 
dogovorili da se vidimo u Beogradu - rekao je 
Stojković. 