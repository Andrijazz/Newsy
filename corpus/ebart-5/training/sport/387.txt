> Izvor: matf
> Datum: 
> Rubrika: sport
> Naslov: Širom Starog kontinenta igraju se kvalifikacije za SP u Nemačkoj
> Članak:


Prvaci Evrope ponovo u akciji, prvi put posle trijumfa u Portugaliji. Mateus 
došao u Zagreb po pobedu, a Erikson u Beču traži oproštaj za seksi skandal sa 
pohotnom sekretaricom

Kroz gusto sito kvalifikacija za Svetsko prvenstvo u Nemačkoj 2006. godine, 
mesto pod suncem potražiće čak 51 evropskih fudbalskih reprezentacija. Od toga, 
na završnoj svetskoj smotri u zemlji "pancera" naći će se osam prvoplasiranih i 
dva najuspešnija drugoplasirana tima iz osam grupa (direktno), plus tri 
pobednika baraža, u kojima će snage odmeriti ostale drugoplasirane ekipe.
Današnji kvalifikacioni dueli poput Hrvatska - Mađarska, Italija - Norveška, 
Albanija - Grčka i Austrija - Engleska, privlače ogromnu pažnju zaljubljenika u 
najvažniju sporednu stvar na svetu. Lotar Mateus, selektor Mađara, na krilima 
senzacionalnih trijumfa nad Nemačkom (2:0) i Škotskom (3:0), ukrstiće koplja sa 
"šahovničarima". Srpski zet (oženjen čuvenom Marijanom), najavio je pobedu 
protiv Hrvata na "Maksimiru", što je i te kako razbesnelo sve iz "lijepe 
njihove".
- U fudbalu je sve moguće. Došao sam na ovu poziciju da bih pobeđivao u svakoj 
utakmici. Video sam da momci žele da igraju timski, kao i da daju sve od sebe 
za svoju zemlju. Poznato je da sam osvajao titule u Nemačkoj i Italiji, tako da 
mogu vrlo lako da doprem do mojih izabranika. Ako budemo verovali u svoje 
sposobnosti, kao i uz malo sportske sreće, možemo se kvalifikovati na SP - 
optimistički je poručio Lotar Mateus, koji je germanskom disciplinom uveo 
Partizan u Ligu šampiona.
Zanimljivo je da su Mađari poslednji put učestvovali na SP u Meksiku daleke 
1986. godine. Bilo kako bilo, početni uspesi naših severnih komšija pokazuju da 
je Mateus polako, ali sigurno, krenuo stopama Ota Rehagela, koji je na minulom 
EP u Portugaliji sa Grcima napravio čudo osvojivši šampionski trofej.
Kada smo već kod potomaka Helena, njih očekuje teško gostovanje u Tirani. Ne 
treba zaboraviti da je poslednjih godina fudbal u Albaniji u velikoj 
ekspanziji, i da tamošnji klubovi ostvaruju solidne rezultate u evropskim 
takmičenjima. Ukoliko Grke uljuljka slava evropskih šampiona, eto iznenađenja.
Kvalifikacioni debi na klupi Italije protiv Norvežana imaće proslavljeni 
stručnjak Marćelo Lipi, koji je u prvom prijateljskom meču doživeo neočekivan, 
minimalni poraz od Islanda. Za "azure" tada nije igrao Alesandro Del Pjero, pa 
je Lipi, usled pritiska javnosti i medija, popustio i za sudar sa "vikinzima" 
pozvao kapitena Juventusa.
- Del Pjera tada nisam zvao jer nije bio u formi. On je jedna od svetskih 
fudbalskih zvezda, ali to ne znači da mu je mesto u timu zagarantovano - rekao 
je Lipi.
Na teškom iskušenju biće i Englezi protiv Austrije. Sven Goran Erikson, 
selektor "gordog Albiona", posle letnjeg seksi skandala sa sekretaricom FS 
Engleske, očekuje da na bečkom stadionu "Prater" osvoji čitav plen.
- Važan je dobar start u kalifikacijama i sve ćemo učiniti da pobedimo 
Austriju, jer nas posle čekaju neugodni Poljaci - rekao je Erikson.