> Izvor: matf
> Datum: 
> Rubrika: sport
> Naslov: KNEŽEVIĆ, PETROVIĆ I ČOVIĆ ZA STOLOM
> Članak:


NOVI predsednik UO KK Crvena zvezda biće poznat posle džentlmenskog dogovora 
Duška Kneževića, predsednika Atlas banke i Mirka Petrovića, direktora Dunav 
osiguranja. I to vrlo brzo...
- Svi s nestrpljenjem očekujemo epilog, jer nas posle dogovora o saradnji čeka 
još mnogo posla. Od ishoda pregovora zavisi i status Atlasa, kao kluba. Zato 
sam siguran da neće biti nikakvih izbora, niti kampanja prilikom odlučivanja ko 
će postati novi predsednik UO Crvene zvezde. Obojica su ozbiljni ljudi za takve 
neozbiljne igre i "lepljenje plakata". Knežević i Petrović će se džentlmenski 
dogovoriti, kao zvezdaši, jer oni to jesu - kaže za "Novosti" Zoran Milović, 
potpredsednik Atlasa. - Vaš list prati ove pregovore u pravom smeru i ono što 
ste pisali prethodnih dana će se verovatno i ostvariti.
 Da li Duško Knežević želi da postane prvi čovek crveno-belih?
- Želi. Razgovori idu u tom pravcu. Najkasnije večeras će se sresti predsednici 
tri kluba Anđelković, Čović i Knežević - otkriva Milović.
 Da li će Atlas ostati prvoligaš?
- Iskreno, ima više opcija, a da li ćemo nastupati samostalno ili kao 
"filijala" Crvene zvezde, to će biti odlučeno u drugoj fazi pregovora.