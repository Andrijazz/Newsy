> Izvor: matf
> Datum: 
> Rubrika: sport
> Naslov: Pred Svetsko prvenstvo za rukometašice 
> Članak:


BEOGRAD - Predsednik Stručnog saveta za ženski rukomet RZ SCG Jezdimir 
Stanković rekao je da mu je žao što su iz reprezentacije, koja će učestvovati 
na Svetskom prvenstvu u Hrvatskoj, izostavljene iskusnije igračice.
- Mislim da je reprezentacija dobra, međutim, ne valja što u ekipi nema 
proverenih asova kao što su Branka Jovanović, Sandra Kolaković i Tanja Medved - 
istakao je Stanković.
Iako je predsednik Stručnog saveta za ženski rukomet Rukometne zajednice Srbije 
i Crne Gore, on je naglasio da ne zna zašto su te igračice izostavljene.
- Žao mi je što reprezentacija nije komletirana, ali mislim da i u ovakvom 
sastavu može dobro da se plasira - kazao je Stanković.
Prema njegovim rečima, selekcija SCG je sposobna da uzme medalju, a da ćemo tek 
videti kako će se stvari odvijati na samom takmičenju.
- Svetsko prvenstvo može da bude lakše od evropskog šampionata, zato što ima 
reprezentacija koje nisu naročito dobre. Na evropskim prvenstvima kvalitet 
reprezentacija je veći i timovi su ujednačeniji - rekao je predsednik Stručnog 
saveta Rukometne zajednice Srbije i Crne Gore.
Na pitanje, šta misli zbog čega je selektor Zoran Ivić odlučio da u Hrvatsku ne 
povede neke od najiskusnijih i najboljih rukometašica Srbije i Crne Gore, on je 
odgovorio:
- Takva situacija nije samo u rukometu, nego u celoj zemlji. Možemo da mislimo 
da je ekipa mogla da bude i kvalitetnija, ali za to je najkompetetniji selektor 
Ivić. Ako on kaže da je to najbolja reprezentacija, onda to treba podržati i 
ići dalje.