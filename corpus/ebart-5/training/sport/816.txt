> Izvor: matf
> Datum: 
> Rubrika: sport
> Naslov: KOŠARKAŠICE HEMOFARMA ŽELE TRIJUMF 
> Članak:


Devojke su maksimalno spremne i rešene da finalnu seriju završimo već večeras - 
kaže trener Antonić

PRVU priliku su propustile, ali već večeras (18.00, TV) u četvrtom meču finala 
plej-ofa sa Vojvodinom u Novom Sadu košarkašice Hemofarma žele da se dokopaju 
šampionske krune.
- Nemam nameru, bar zasada, da komentarišem suđenje, niti sve ono što je bilo 
na poslednjoj utakmici sa Vojvodinom. Razloge za poraz tražili smo u svojim 
redovima - kaže trener Jovica  Antonić. - Samo bih podsetio da smo ove sezone 
odigrali osam utakmica i da je Hemofarm šest puta pobedio. Neshvatljivo je, 
posle svega, da krivicu bacaju na sudije kada su gubili utakmice sa velikom 
razlikom, ali još je neshvatljivije da omalovažavaju igračice Hemofarma, koje 
su se u dresu reprezentacije, na evropskim i svetskim takmičenjima, kitile 
najsjajnijim odličijima. Potpuno su nam jasni i razlozi promene termina meča, 
koji svakako nisu TV prenos i pritisak koji se pravi na sudije i službena lica, 
ali ni tome nećemo podleći.
Večerašnja utakmica može biti odlučujuća, jer pobeda bi Hemofarmu donela 
odbranu titule i šesti šampionski prsten, dok bi trijumfom košarkašice 
Vojvodine izborile majstoricu.
- Verujem da ćemo večeras imati normalne uslove za igru. Pokušaćemo da 
otklonimo neke greške sa predhodne utakmice, a najbitnije je da su devojke 
maksimalno spremne i da ćemo istrčati u kompletnom sastavu, rešene da finalnu 
seriju završimo već večeras. Bez obzira na ishod ove utakmice, i dalje smatram 
da moja ekipa ima lepu prednost - rekao je Antonić.