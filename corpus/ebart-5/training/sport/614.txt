> Izvor: matf
> Datum: 
> Rubrika: sport
> Naslov: U Minesoti zadovoljni dolaskom našeg plejmejkera
> Članak:


Jarić bi danas trebalo da se javi selektoru Željku Obradoviću na Kopaoniku

Marko Jarić je 2000. obećao Dvejnu Kejsiju da će reprezentacija SCG na Svetskom 
prvenstvu u Indijanapolisu pobediti američki drim tim. Kejsi je tada bio 
pomoćnik u Sijetlu, u čijem se kampu naš bek pripremao za draft.
Danas, pet godina kasnije, SCG je šampion sveta, a Dvejn Kejsi je prvi trener 
Minesote za koji će u narednoj sezoni igrati i Marko Jarić.
- Sećam se da se trener Kejsi samo nasmejao kada sam mu poručio da ćemo dobiti 
reprezentaciju SAD. Posle pobede u Indijanapolisu nazvao me je i rekao: "Vi ste 
neverovatni" - izjavio je Jarić koga su LA Klipersi trejdovali u Minesotu u 
zamenu za veterana Sema Kasela.
Jarić će u narednih šest sezona zaraditi između 38 i 40 miliona dolara u klubu 
gde je već godinama neprikosnoven Kevin Garnet.
- Drago mi je što sam došao u tim koji želi da osvoji šampionski prsten. Dugo 
sam tražio pozitivnu sredinu i mislim da je Minesota odličan izbor. Poznajem 
sve igrače, a pogotovo Garneta koji je jedan od najboljih košarkaša u NBA ligi. 
Razgovarao sam sa predsednikom Kevinom Mekhejlom koji mi je dozvolio da odmah 
iz Los Anđelesa otputujem u Beograd, kako bih od ponedeljka bio na Kopaoniku 
gde se naša reprezentacija priprema za EP - dodao je Marko Jarić koji će se 
odmah po završetku EP javiti u novi klub.
Dolazak Jarića obradovao je i Volija Serbijaka, krilnog igrača "vukova" iz 
Mineapolisa.
- Marko je talentovani plejmejker koji može da igra i na pozicijama beka šutera 
i niskog krila. Odličan je u odbrani, a čujem da humorom podiže atmosferu u 
svlačionici. Jarić je pobednik i reprezentativac. Očekujem da će nam pomoći da 
stignemo daleko u plej-ofu - poručio je Serbijak, drugi strelac Minesote u 
sezoni 2004/05.