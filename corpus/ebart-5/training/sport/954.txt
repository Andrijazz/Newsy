> Izvor: matf
> Datum: 
> Rubrika: sport
> Naslov: Orlando nije na vreme ponudio novi ugovor našem košarkašu
> Članak:


Srpski reprezentativac Darko Miličić (21) narednog leta će postati slobodni 
agent sa ograničenim pravima, pošto mu njegov klub Orlando Medžik nije u 
predviđenom roku ponudio novi, višegodišnji ugovor.
Prema propisima NBA lige, zvanični pregovori dve strane ne smeju biti ponovo 
uspostavljeni pre 1. jula 2007. godine, ali tada će i drugi timovi imati pravo 
da se bore za Miličićeve usluge. Orlando će tada moći da ga zadrži samo ukoliko 
na eventualnu ponudu konkurencije odgovori istom merom. Lokalni list Orlando 
Sentinel objavio je da je novi Miličićev ugovor bio spreman još u aprilu, ali 
da su "magični" odlučili da sačekaju novu sezonu i definitivno shvate kakvog 
igrača imaju.
Podsetimo, nekadašnji igrač Hemofarma je 2003. izabran kao drugi "pik" na 
draftu, ali je više od dve sezone presedeo na klupi Detroit Pistonsa, pre nego 
što je u dresu Orlanda konačno nagovestio veliki potencijal.
- Hoćemo da vidimo da li imamo ili nemamo pravog igrača - objasnio je situaciju 
Otis Smit, prvi operativac Orlanda.
Dakle, u zavisnosti od partija koje bude prikazao ove sezone, Miličić bi za 
narednih pet sezona mogao da inkasira između 40 i 80 miliona dolara, što znači 
da ima zbog čega da se dokazuje.
Generalni menadžer Orlanda svestan je da bi srpski centar produktivnom sezonom 
mogao da značajno uveća svoju cenu na tržištu.
- Bilo bi sjajno kada bismo se na kraju sezone suočili s takvim "problemom". To 
bi značilo da imamo igrača kakvog želimo. Bili bismo na dobitku i mi i on - 
jasan je Smit.
Svi Miličićevi "klasići" - Lebron Džejms, Karmelo Entoni, Kris Boš i Dvejn Vejd 
- još letos su potpisali nove ugovore za maksimalan novčani iznos predviđen 
Kolektivnim ugovorom NBA lige.