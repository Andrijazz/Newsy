> Izvor: matf
> Datum: 
> Rubrika: sport
> Naslov: Voljom žreba Srbija i Crna Gora na EP u Švedskoj 2003 u društvu Španije, Rusije 
> Članak:

i domaćina

Danilović: Kao evropski i svetski prvaci ostavljamo protivnicima da se brinu za 
ishod žreba

STOKHOLM - Košarkaška reprezentacija Srbije i Crne Gore u odbranu šampionske 
titule osvojene pod imenom Jugoslavija u Turskoj 2001. godine, krenuće 5. 
septembra iz švedske luke Sedertalje, predgrađa Stokholma u meču sa Rusijom na 
premijeri 33. evropskog prvenstva. Osim četrnaestostrukog šampiona Starog 
kontinenta (titule osvojene pod imenom Sovjetski savez) plavi će u Trećoj grupi 
igrati još protiv trostrukog vicešampiona Evrope Španije (7. septembar) i 
domaćina turnira Švedske (6. septembar). Nema dileme, žreb u Stokholmu nije bio 
naklonjen našoj selekciji koja će s obzirom na trenutna dešavanja u 
reprezentativnoj košarci imati izuzetno težak zadatak. Do cilja će biti teže 
doći utoliko pre što će samo prvoplasirane ekipe iz sve četiri grupe direktno 
plasirati u četvrtfinale, dok će drugoplasirane i trećeplasirane ekipe ići u 
baraž.
- Nema dileme, dobili smo najjaču moguću grupu na Evropskom prvenstvu u 
Švedskoj. Neće biti lako, ali reprezentacija koja uvek ide na najviši plasman 
na velikim takmičenjima to ni ne očekuje - prva je reakcija Predraga Danilović, 
zvaničnog predstavnika Košarkaškog saveza Srbije i Crne Gore na žrebu u 
Stokholmu. - Medalja je i posle žreba ostaje ambicija naše selekcije, ali je 
još rano govoriti da li bi to mogla da bude zlatna, srebrna ili bronzana. Pre 
svega nam ostaje da rešimo pitanje saveznog selektora, potom i mogućnost 
nastupa naših NBA igrača u Švedskoj i zbog svega je još rano prognozirati bilo 
kakav rezultat. Što se rasporeda mečeva tiče, možda je i bolje što ćemo već u 
prvoj fazi za protivnike imati najjače reprezentacije. Pravilo je bilo da su 
uvodni mečevi najmanje kvalitetni, stoga je najbitnije da potpuno spremni 
dočekamo početak Šampionata. Tako jaki mečevi sa Rusijom i Španijom mogu 
predstavljati prednost za naredne utakmice kada se odlučuje o medaljama. 
Razgovarao sam sa predstavnicima federacija protiv čijih ćemo selekcija igrati 
i svi se slažu da je Treća grupa najjača na Šampionatu. Mi smo evropski i 
svetski prvaci, zašto bi mi brinuli o protivnicima, logično je da to prepustimo 
njima, a mi da se okrenemo rešavanju svojih problema.
Evropsko prvenstvo u Švedskoj igra se u periodu od 4. do 15. septembra 2003. 
godine.