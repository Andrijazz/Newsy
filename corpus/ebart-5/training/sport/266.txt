> Izvor: matf
> Datum: 
> Rubrika: sport
> Naslov: Sosijedad poražen u ligi šampiona od liona (0:1)
> Članak:


Sosijedad, kao ni Selta u utorak, nije uspeo da ostvari prednost za revanš 
osmine finale Lige šampiona. U meču na "Anoeti", Lion je pobedio sa 1:0, 
francuski predstavnik tako je napravio krupan korak ka četvrtfinalu, a u dresu 
Sosijedada svih devedeset minuta odigrao je Darko Kovačević.
Iskusni reprezentativac Srbije i Crne Gore imao je prilike u više navrata, ali 
nije imao sreće da zatrese mrežu. Nihat Kaveči se propisno ispromašivao, a 
gostima je bio dovoljan autogol Šurera u 18. minutu da se u Francusku vrate 
pevajući. Jedan od zaslužnijih za pobedu Liona bio je reprezentativni čuvar 
mreže Gregori Kupe.
U derbiju drugog dana nastavka takmičenja, Porto je na "Daš Antašu" bacio na 
kolena Mančester junajted. Ekipa Aleksa Fergusona je ponovo pokazala niz 
slabosti u poslednjoj liniji, Porto je bio daleko opasniji pred golom 
protivnika, i prava je sreća za goste što nisu pretrpeli ubedljiviji poraz. I 
pored nešto slabije igre, u kojoj praktično nisu imali pravih prilika da 
postignu gol,  Englezi uspeli da preko Kvintona Forčuna povedu u 18. minutu. 
Pol Skols je izveo slobodan udarac, Baija je odbio loptu,  A Forčn iz 
neposredne blizine ubacio u nebranjenu mrežu.
Tada je na scenu stupio fantastični reprezentativac Južne Afrike, Beni Mekarti, 
koji je sa dva prelepa gola u 29. i 78. minutu preokrenuo rezultat u korist 
Portugalaca. "Crveni đavoli" će u revanšu igrati bez Roja Kina koji je namerno 
nagazio golmana Porta, pa mu je sudija opravdano pokazao crveni karton.
Čelsi će u revanšu na "Stamford bridžu" imati prednost iz prvog meča od 1:0. 
Izabranici Klaudija Renijerija pobedili su u Štutgartu autogolom Fernanda Meire 
u 12. minutu.
Prošlogodišnji finalista Lige šampiona, ekipa Juventusa, poražen je na 
gostovanju u La Korunji. Deportivo je pobedio sa 1:0, a strelac pobedonosnog 
gola bio je Albert Luke u 37. minutu susreta. Tako su se Španci delimično 
revanširali Juventusu za poraz od prošle godine, kada ih je šampion Italije 
eliminisao iz daljeg takmičenja. Revanš susreti osmine finala Lige šampiona 
igraju se 9. i 10. marta.