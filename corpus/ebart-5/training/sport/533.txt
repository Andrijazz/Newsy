> Izvor: matf
> Datum: 
> Rubrika: sport
> Naslov: Fudbalski organi u Braničevskom okrugu suspendovali su utakmicu dva lokalna 
> Članak:

tima u Bistrici pri rezultatu 62:0. Utakmica između ekipe Bata Bulić i Belog 
orla iz Brodarca završen je neverovatnim rezultatom 62:0, ali je Izvršni odbor 
Fudbalskog saveza Braničevskog okruga suspendovao sve aktere meča, a konačna 
odluka biće doneta u utorak.
Kada je ekipa iz Bistrice u 13. minutu postigla drugi gol, predsednik kluba 
Beli orao Vojislav Stojičević ustao je sa klupe i naredio svojim igračima da 
više ne igraju, nego da stoje na terenu. Gosti su bili ljuti i od 13. minuta su 
sve vreme stajali na terenu i dodavali lopte protivniku kako bi što lakše 
postizali golove.
Rezultat na poluvremenu bio je 22:0, a do kraja neverovatnih 62:0! Čak je i 
golman domaće ekipe postigao pet golova. Domaćini su postizali gol na svakih 
1,6 minuta.
Beli orao je prvi na tabeli i konkuriše za zonski stepen takmičenja, a ekipa 
Bata Bulić bori se za opstanak.
Predsednik Fudbalsko saveza Braničevskog okruga Branko Stojaković izjavio je da 
utakmica praktično nije ni igrana od 13. minuta i da je reč o neregularnom 
meču, na kojem su službena lica napravila niz propusta.
- Rezultat je nezabeležen i nema opravdanja za ovakav nesportski čin. Naneta je 
velika šteta jednom od najvećih fudbalskih saveza u Srbiji i ligi koja je 
služila za primer - rekao je Stojaković. Sportservis