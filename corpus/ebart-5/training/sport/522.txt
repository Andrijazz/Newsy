> Izvor: matf
> Datum: 
> Rubrika: sport
> Naslov: Uprkos trudu Liverpula, deo navijača Juventusa na "Enfildu" u utorak uveče 
> Članak:

bojkotovao "poruke pomirenja"

Veoma zanimljivom prvom duelu Liverpula i Juventusa u četvrtfinalu Lige 
šampiona, koji je završen pobedom domaćina 2:1, prethodilo je emocijama 
ispunjeno podsećanje na tragediju sa "Hejsela" u finalu Kupa šampiona 1985. 
godine, kada je u neredima pre početka meča poginulo 39 italijanskih navijača.
Domaćin je u utorak uveče na svaki način pokušao da pokaže svoje žaljenje zbog 
fudbalskog masakra, koji je u velikoj meri uticao na budućnost evropskog 
fudbala: Lokalni list Liverpul eho objavio je na naslovnoj strani imena svih 
nastradalih; Teri Vilson, jedan od osuđenih engleskih navijača za nasilje na 
"Hejselu", napisao u programu meča dve strane izvinjenja; Jan Raš, koji je pre 
nego što je postao igrač Juventusa bio učesnik finala u dresu Liverpula, 
napisao je u specijalnoj brošuri "Oprostite, nikada nećete biti sami".
Obeležavanje 20. godišnjice velike tragedije počelo je minutom ćutanja, a onda 
je nastala dirljiva scena u kojoj se većina navijača Juventusa pridružila 
prepunom "Enfildu" u čuvenoj pesmi Liverpulovog kopa "Nikada nećete biti sami". 
Pre početka meča Jan Raš, Fil Nil i Mišel Platini, jedini strelac u ipak 
odigranom kobnom finalu, nosili su zastavu prijateljstva sa rečima "Za sećanje 
i prijateljstvo", dok su domaći navijači napravili koreografiju na kojoj je 
pisalo "Amikizia" (na italijanskom "prijateljstvo"). Ipak, jedan deo 
italijanskih navijača nije želeo da prihvati izvinjenje domaćina tako što je, 
dok je koreografija trajala, okrenuo leđa, što nije naišlo je razumevanje 
italijanske štampe:
- Festival prijateljstva pokvario je stav jednog dela Juventusovih navijača - 
piše La stampa, dok u komentaru Gazete de la sport stoji da je "veliki trud 
domaćih navijača naišao na zid ignorisanja, koji je, nažalost, bio obojen 
crno-belo."