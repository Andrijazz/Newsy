> Izvor: matf
> Datum: 
> Rubrika: sport
> Naslov: Danas sednica UO RS Srbije, na kojoj bi trebalo da počne raščišćavanje u našem 
> Članak:

rukometu

Dogorelo je do nokata, što bi rekao naš narod. Bruka u Nišu na finalu Kupa SCG 
za dame, očigledno nameštanje rezultata, nepravilnosti oko registracija 
igračica, a sve to zavijeno u oblandu "viših rukometnih interesa", izazvalo je 
tektonski poremećaj žestokih razmera. U najavi. Da li je tvorevina Rada Đurđića 
građena da izdrži i najjači udar videće se danas, za kada je zakazana sednica 
sednica Upravnog odbora Rukometnog saveza Srbijer.
Do sada, ništa nije moglo da obori na pleća mogula iz Crne Gore. "Nezahvalne" 
uloge da Rada pošalje u prevremenu penziju prihvatio se Zoran Mićović, 
predsednik RS Srbije, koji je zakazao današnju sednicu na kojoj bi trebalo da 
se raspravlja o dešavanjima na finalu Kupa za žene.
A radio je Rade tolike godine šta je hteo. I pored vapaja da je srpski rukomet 
zavio u crno. Prozvali ga "grobarom srpskog rukometa". Ali je, uvek, ovaj 
lukavi, mnogi su govorili "namazani", rukometni funkcioner imao baš u ovom 
delu, u Srbiji, svoje trabante i poslušnike. Postavljao i zažalovao najbliže 
saradnike, diktirao uslove ko može u rukometnu vladu (iz Srbije), birao na 
odgovorne funkcije u RS ljude koji su ga slepo slušali, postavljao i smenjivao 
savezne selektore muške i ženske reprezentacije...
I ove najnovije rukometne grehe je teško okajati. Prevare su počele uoči finala 
Kupa u Nišu, a pod dirigentskom palicom "maestra" Rada. Zbog "viših interesa" 
došlo je do dogovora klubova iz Niša i Podgorice da reprezentativka Ljilja 
Knežević pređe iz DIN u Budućnost. Evropski prelazni rok je isticao u subotu 
28. februara pa je za "Ljilju nacionale" celokupna dokumentacija poslata 27. 
februara u Beč, kako bi ona imala pravo igranja za Podgoričanke u četvrtfinalu 
Lige šampiona (13/14. mart). Zauzvrat, DIN je tražio dve igračice i dogovor je 
pao da iz redova crnogorskog kluba pređu Selmanović i Laković i pehar za Kup 
pride. Dakle, niti je Kneževićeva mogla da nastupi za DIN u polufinalu, niti 
Selmanović i Laković za DIN u finalu, jer je prelazni rok u zemlji završen 
petog februara. Ali Đurđić sve može.
Obavio je telefonske konsultacije sa članovima UO, "objasnio" im u par reči 
njihovu patriotsku obavezu i dobio zeleno svetlo za ujdurmu. Kasnije se 
uspostavilo da je od 11 članova UO dobio samo četiri "da". Ali, to mu nije 
smetalo da obavi "trange-frange" sa poznatim epilogom - šamarom od koga crvene 
uši svima koji još uvek sport posmatraju kao čisto nadmetanje.