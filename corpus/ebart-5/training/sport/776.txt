> Izvor: matf
> Datum: 
> Rubrika: sport
> Naslov: Odigrani prvi četvrtfinalni mečevi Evrolige
> Članak:


Domaće ekipe Barselona, Panatinaikos, Makabi i CSKA ostvarili su pobede u prvim 
četvrtfinalnim mečevima Evrolige. Real Madrid, Taukeramika, Olimpijakos i Efes 
Pilsen imaće priliku da izjednače u četvrtak, a na završni turnir u Prag otići 
će timovi koji prvi ostvare dve pobede. Eventualni dodatni mečevi igraće se 12. 
i 13. aprila.
Barselona je u "večitom" derbiju ubedljivo pobedila Real Madrid sa 72:58, pre 
svega zahvaljujući dobroj igri u odbrani i lošem šutu gostiju. Ekipe su bile 
izjednačene do druge četvrtine, kada je Šemond Vilijams postigao tri vezane 
trojke i doneo Barsi vođstvo, koje nije ispuštala do kraja meča. Panatinaikos 
je nastavio sa dobrim igrama, ali i sa poigravanjem živcima svojih navijača. 
Atinski tim dugo se mučio sa Taukeramikom, a odlučujuće poene za Panatinaikos 
postigli su u samom finišu meča Dejan Tomašević i Vlado Šćepanović. Evropski 
prvak Makabi odigrao je uzbudljiv meč sa Olimpijakosom. Nijedna ekipa nije 
imala vođstvo veće od pet poena, a izraelski tim je tek krajem treće četvrtine 
uspeo da preuzme kontrolu meča.
Rezultati: Barselona - Real 72:58, Makabi - Olimpijakos 87:78, CSKA - Efes 
66:57, Panatinaikos - TAU 84:72. Beta