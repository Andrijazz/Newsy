> Izvor: matf
> Datum: 
> Rubrika: sport
> Naslov: RUKOVODSTVO ZVEZDE STAVILO TAČKU NA POJAČANjA
> Članak:


Mogu da saopštim da neće biti igračkih "bombi" do daljnjeg - ističe Nebojša 
Leković

MOZAIK je "skockan", ali novi dragulj uvek može da se doda. Crvena zvezda je 
selektirala tim za jesenji deo sezone, a rukovodstvo šampiona Srbije sada 
očekuje da se uloženo naplati kroz dobre rezultate i uspehe. 
- Uvek imamo nove planove, jer mislimo na budućnost. Decembar je blizu i već 
imamo viziju potencijalnih pojačanja, prevashodno na mestu štopera, pošto 
Biševac odlazi u Lans, ali i na poziciji levog beka, kako bi konkurencija uvek 
bila žestoka - istakao je plan predsednik Dragan Stojković.
Ipak, prethodnih dana počelo je "licitiranje" fudbalera bez angažmana, koji bi 
i posle prelaznog roka (31. avgust) stigli na "Marakanu". Spominjan je Branko 
Bošković, bivši as crveno-belih, PSŽ i Troe, kao i Dijego Tristan, koji je 
raskinuo ugovor sa Deportivom, a na meti je Boltona...
- Želimo da prekinemo sve spekulacije, pošto je Zvezda završila stvaranje tima 
za prvi deo sezone. Sada očekujemo da nastavimo dominaciju na domaćoj sceni, 
ali i da ostvarimo dobre rezultate u Evropi - decidiran je generalni sekretar 
Nebojša Leković. 
Mnogi su očekivali još jednog novog igrača, kao poslasticu.
- Drago nam je što su navijači pokazali ogromno interesovanje za naše dobre 
planove, ali koristim ovu priliku da saopštim da igračkih "bombi", do daljnjeg, 
neće biti. Okrećemo se utakmici u Čačku protiv Borca, koja je proglašena za meč 
visokog rizika. Očekujem adekvatno ponašanje igrača i navijača, a posebno 
pravedno suđenje - zaključio je Leković.
U klub je stigao i poziv za učešće na turniru u Vijaređu (4-17. februar 2007.) 
gde su crveno-beli ove godine izborili plasman među osam ekipa, a ispali su od 
Juventusa.