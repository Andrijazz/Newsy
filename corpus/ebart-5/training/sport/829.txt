> Izvor: matf
> Datum: 
> Rubrika: sport
> Naslov: Italijani rešeni da odgovore na pretnju Amerikanaca
> Članak:


Jedna od reprezentacija koja je prvu utakmicu na Svetskom prvenstvu odigrala 
baš onako kako se od nje očekivalo, Italija, i danas će biti favorit u duelu sa 
SAD (21). "Azuri" su opreznom i pre svega čvrstom igrom u fazi odbrane sačekali 
greške Gane i stigli do trijumfa. Za razliku od prethodnog duela, selektor 
Italije Marčelo Lipi moći će da računa na rekonvalescenta Zambrotu, ali i 
Totija i Gatuza.
- Biće izuzetno naporan meč sa SAD, jer je njima pobeda imperativ. Moramo biti 
veoma pažljivi kao u meču sa Ganom. Iako sam pre tog prvog duela rekao da će 
danas biti dvaput teže ako ne pobedimo, sada vidim da se stvari nisu mnogo 
promenile - rekao je Lipi. 
Italija i SAD odigrali su do sada sedam međusobnih utakmica, a oba mondijalska 
duela "azuri" su rešili u svoju korist.
- Smatram da je Italija ekipa koja je najlakša za praćenje i skauting, ali 
najteža kao rival. Iako znate kakve kvalitete poseduju i šta žele i znate kako 
oni ostvaruju svoje želje, najčešće ostajete nemoćni pred njihovim naletima - 
rekao je selektor "jenkija" Brus Arena.
Na opasku odbrambenog fudbalera Amerikanaca Edija Džonsona "da će ovo za njih 
biti rat, jer u Nemačkoj predstavljaju svoju zemlju", napadač Italije Vičenco 
Jakinta odgovorio je:
- Ako hoće rat - dobiće ga!