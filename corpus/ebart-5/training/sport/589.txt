> Izvor: matf
> Datum: 
> Rubrika: sport
> Naslov: Odlazak kapitena otvorio "konkurs" za novog organizatora igre Partizana
> Članak:


Selidba višegodišnjeg organizatora igre Saše Ilića u Galatasaraj, odnosno 
odlasci njegovih prvih akvizicija Ćirića i Petrovića, stavili su stručni štab 
Partizana pred težak zadatak. Trener Vermezović i njegovi pomoćnici moraju na 
brzinu, u hodu, da pronađu igrača koji će ubuduće povezivati vezni red i 
napadače, asistencijama razigravati saigrače, ali i sam, iz drugog plana, 
pretiti protivničkim golmanima, kao što je to činio doskorašnji kapiten.
- Sve se poslednjih godina vrtelo oko Ilića. Igrači su se iz generacije u 
generaciju oslanjali na njega, davali bi mu loptu kad god bi se našli u 
bezizlaznoj situaciji, jer su znali da će on nešto napraviti. Teško je 
nadoknaditi odlazak takvog fudbalera, ali Partizan je isuviše veliki klub da bi 
zavisio od jednog čoveka. Ima kandidata sposobnih da ga odmene, samo im je 
potrebno dati vremena da se snađu u novoj ulozi - kaže strateg crno-belih 
Vladimir Vermezović, čiji su izabranici posle zagrevanja u duelima sa 
niželigaškim timovima Rojtlingema i Memingema sinoć imali prvu ozbiljnu proveru 
protiv češke Sparte.
Mnogo je pretendenata na crno-beli dres sa brojem dvadeset dva.
- Tomić je i do sada preuzimao odgovornost, vukao napred... Vukčević je već 
pokazao da kao svestran igrač može da deluje na svakoj poziciji u veznom redu, 
Boja se takođe dobro snalazi u prostoru iza špiceva, tu je talentovani Babović, 
od kojeg svi mnogo očekujemo ove sezone, naš novi igrač Vukajlović...
Promena plejmejkera, po rečima šefa stručnog štaba našeg prvaka, neće značiti i 
modifikaciju sistema igre. Partizan će se i ubuduće protivnicima najčešće 
suprostvaljati u formaciji 4-2-3-1.
- Tako je, ali moji igrači su prošle sezone pokazali da se snalaze i u 
formacijama 4-4-2, 4-3-1-2, 3-4-1-2. Upravo ta spososbnost transformacije tokom 
same utakmice predstavlja jedan od naših najvećih aduta - zadovoljno konstatuje 
Vermezović, koji u ovoj fazi priprema traga i za dobitnim kombinacijama na 
drugim pozicijama u timu. U tu svrhu, na dosadašnjim proverama šansu su 
ravnomerno dobijali svi fudbaleri, dok se od testova u narednoj nedelji očekuje 
da do kraja iskristališu startnu jedanaestorku za dvomeč u 2. kolu 
kvalifikacija za Ligu šampiona.
Jedno je sigurno, Tomić će zbog crvenog kartona propustiti oba susreta, dok se 
Đorđević (još uvek traga za inostranim angažmanom) iz istog razloga neće naći u 
postavi za prvi duel.