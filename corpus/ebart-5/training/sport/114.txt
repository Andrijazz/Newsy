> Izvor: matf
> Datum: 
> Rubrika: sport
> Naslov: DEJAN BODIROGA JOŠ NIJE SAOPŠTIO KONAČNU ODLUKU
> Članak:


SELEKTOR Dušan Vujošević razgovarao je i s kapitenom plavih Dejanom Bodirogom o 
nastupu na "Evrobasketu" u Švedskoj. Nezvanično, "Barsin Bog" nije saopštio 
konačnu odluku, već je odgovor prolongirao za dane posle završetka španskog 
prvenstva, kada će posetiti Beograd.
Ipak, činjenica da period od kraja ACB lige do početka reprezentativnih 
priprema traje samo dvadesetak dana, navodi preumornog Bodirogu na opravdanu 
želju da zatraži tajm - aut od Vujoševića. Osim kratkotrajnog odmora, koji može 
biti produžen voljom selektora, javnost je izgubila iz vida da Bodiroga već 
dugo igra povređen, kao i da ovog leta planira venčanje, verovatno i medeni 
mesec. 
Dakle, simbol zlatnih godina naše košarke blizu je odluke da prvi put u 
karijeri odbije dres nacionalnog tima, a situaciju može preokrenuti samo 
njegova mnogo puta demonstrirana strast prema plavom dresu i neizmerna trofejna 
glad.