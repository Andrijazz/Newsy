> Izvor: matf
> Datum: 
> Rubrika: sport
> Naslov: Zvezda nastavila seriju pobeda i na gostovanju Zemunu 0:1 (0:0)
> Članak:


Seriju pobeda u prvenstvu, fudbaleri Crvene zvezde nastavili su i na gostovanju 
u Gornjoj varoši - u duelu sa Zemunom crveno-beli su slavili 1:0, golom Vidića 
iz penala u 64. minutu. Poslednja utakmica 6. kola nije donela posebno 
kvalitetnu predstavu, pogotovo u prvom poluvremenu tokom kojeg gotovo da nije 
bilo nijednog uzbuđenja u dva šesnaesterca. Gosti su od prvog minuta preuzeli 
inicijativu ali su tek u drugom delu meča uspeli da ozbiljnije priprete 
Zemuncima. 
Ključni trenutak susreta desio se u 64. minutu kada je Pešić, na ivici 
šesnaesterca srušio Orahovca a sudija Jeknić pokazao na belu tačku. Nakon dužeg 
protestvovanja domaćih fudbalera koji su smatrali da se prekršaj dogodio izvan 
kaznenog prostora, siguran izvođač jedanaesterca bio je kapiten crveno-belih 
nemanja Vidić. Do kraja meča, Zemunci su bili nešto ofanzivniji ali su jedinu 
šansu propustili gosti - u poslednjem minutu Žigić je sa pet metara tukao preko 
prečke.