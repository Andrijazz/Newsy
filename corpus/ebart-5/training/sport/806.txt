> Izvor: matf
> Datum: 
> Rubrika: sport
> Naslov: NAPADAČ OBALE SLONOVAČE JAJA TURE ULOGU FAVORITA PREPUŠTA DRUGIMA
> Članak:


OPASNI debitant na Mundijalima nada se da će preskočiti tri svetske "ale". 
Vezista Obale Slonovače Jaja Ture, ističe da neće biti razočaran ako njegova 
selekcija ne prođe dalje iz grupe, pored Argentine, Holandije i Srbije i Crne 
Gore, ali da se nada u malo čudo, koje je, takođe, redovan "učesnik" šampionata.
- Prvi put ćemo igrati na Mundijalu i zato nema pritiska na nas, što nam 
odgovara. Ali, znamo da se svi nadaju plasmanu u sledeću rundu - priča as 
grčkog Olimpijakosa Jaja Ture.
- Teži žreb nije mogao da nam zapadne, nalazimo se u "grupi smrti". Objektivno, 
mi smo mala fudbalska zemlja za Argentinu i Holandiju, zvanja favorita 
pripadaju njima, a Srbija i Crna Gora i mi, pokušaćemo da nekog iznenadimo i 
ugrabimo mesto u osmini finala.
U taboru Obale Slonovače vlada vedro raspoloženje, fudbaleri su presrećni što 
će makar da učestvuju na Mundijalu i već zbog toga osećaju se kao pobednici. 
Upravo ta rasterećenost mogla bi da bude adut ove afričke selekcije.
- Idemo da uživamo u igri i istinskom spektaklu, koje smo do sada gledali samo 
na televiziji. Pogledajte naš sastav, koliko je tu mladih, a izvanrednih 
igrača, počev od Ebuea i Kolo Turea. Zato nemam dilemu da ćemo igrati ia 
sledećem Mundijalu, pa ovaj u Nemačkoj neka nam bude, makar, škola, sticanje 
iskustva za sledeći - kaže Jaja Ture.