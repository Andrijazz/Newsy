> Izvor: matf
> Datum: 
> Rubrika: sport
> Naslov: FRANKFURT UOČI DRUGOG MEĐUNARODNOG KUPA FUDBALERA - GASTARBAJTERA
> Članak:


U sedam gradova Nemačke od 13. maja do 2. septembra održaće se turniri, a 
finale je u Frankfurtu

AKO imate više od 19 godina, znate da igrate fudbal, imate dovoljno prijatelja 
da sastavitite jedan tim, ako hoćete da odgovorite izazovu vrednih nagrada, 
prava je prilika da se prijavite za Nacionalni kup 2006, koji se ove godine 
drugi put igra u sedam gradova Nemačke, od 13. maja do 2. septembra.
Jedini, ali najvažniji uslov, koji se mora ispuniti, jeste da u ekipi treba da 
bude 10 igrača jedne nacionalnosti. Našim rečnikom rečeno, multikulturalnost - 
prijateljstvo među različitim  nacijama  - cilj je ovog velikog takmičenja na 
čijem je čelu, kao sportski direktor, fudbalska legenda Dragoslav Stepanović. 
Stepanović, bivši trener Ajntrahta Ramon Berndrota, kao i predstavnici sponzora 
"Rajze Bank" novinarima su u Frankfurtu, u hotelu Hilton, predstavili 
ovogodišnje takmičenje.
U Nirnbergu, Franfurtu na Majni, Minhenu, Berlinu, Kelnu, Hanoveru i Hamburgu 
ove će se godine takmičiti više od 200 ekipa, a igraće čak 66 nacija. Prve 
kvalifikacije igraju se na na pola terena, osam ekipa odlazi u finale u 
Frankfurtu, 2. septembra, a za sve koji žele da učestvuju mogu da se prijave 
bilo kojoj ekspozituri Rajze Bank. Pobedničkoj ekipi pripada nagrada od 4.500 
evra, svakom igraču po 300,  drugoj 3.000, svakom igraču po 200, i 
trećeplasiranoj 1.500 odnosno svakom igraču po 100. evra. Takođe, Rajze Bank 
finansira jedan projekat u vrednosti od 25.000 evra u zemlji iz koje su igrači 
pobedničke ekipe. Radi se o humanitarnom poklonu domovini iz koje potiču 
pobednici.
Svi zainteresovani dodatne informacije mogu naći na sajtu "www.nations-cup.de".