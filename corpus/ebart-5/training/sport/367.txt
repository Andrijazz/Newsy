> Izvor: matf
> Datum: 
> Rubrika: sport
> Naslov: Čudna su sorta ti košarkaški treneri. Uvek nezadovoljni, uvek tvrde da može 
> Članak:

bolje, nikada zadovoljni suđenjem... Tako je bilo i posle prijateljskog duela 
između SAD i Srbije i Crne Gore.
Više od 16.000 duša ukapiralo je da ni brojni otkazi najvećih NBA zvezda, sa 
kojima se součio američki selektor Leri Braun, nisu "ubili" drim-tim. Drim-tim 
postoji, što su i dokazali u meču o kojem ovdašnja nacija priča poslednjih 
godinu dana. Srednjoškolac Lebron Džejms, pritajeni Tim Dankan, "zemunac" Alen 
Ajverson i ostale zverke deklasirale su aktuelnog prvaka sveta. Trčali, kucali, 
pogađali, blokirali... Ali nije to tako video njihov trener Leri Braun.
- Igrali smo dobro samo kada je lopta bila pod košem u rukama Tima Dankana. 
Suviše smo brzo šutirali i imali smo velike probleme pri prodorima protivničkih 
bekova. Veoma smo mlad tim i nadam se da ćemo igrati mnogo bolje, pošto je 
konkurencija na Olimpijskim igrama izuzetno jaka - reče posle utakmice selektor 
i aktuelni vlasnik šampionskog NBA prstena Leri Braun.
Posle kritičkog osvrta na igru svojih pulena, uz konstataciju da suđenjem 
apsolutno nikada nije zadovoljan, Leri nije propustio da pohvali nacionalnu 
selekciju Srbije i Crne Gore:
- Mislim da nisu odigrali najbolje što mogu, pošto dobro znam koliko umeju. 
Možda su bili nervozni. Bodiroga nije bio najzdraviji i to se osetilo u 
njegovoj igri. Siguran sam i da je kolega Obradović malo kombinovao u potrazi 
za najboljom petorkom. Imate šanse za zlato - zaključi Braun.
Plavi "kouč" Željko Obradović je, za razliku od 40 minuta pored parketa kada je 
crvena boja prevladavala na njegovom licu, prilično mirno primio poraz od SAD:
- Reprezentacija Amerike je individualno izuzetno jaka i znali smo da će iz 
utakmice u utakmicu igrati sve bolje. I oni su izvukli svoje pouke iz poraza od 
Italije i tesne pobede nad Nemačkom. Zaista su ličili na tim - rekao je 
Obradović i potom proanalizirao uzroke poraza . Naravno, ne previše detaljno 
već, onako, za široke narodne mase.
- Primili smo 42 poena u prvom poluvremenu od toga 24 iz kontre i šest iz 
skoka. Znači ukupno 30 na najlakši mogući način. Jasno je da kada tako uđeš u 
utakmicu, sve je na strani protivnika. U drugom delu igre bilo je bolje, ali 
nije bilo šuta.
Željko Obradović nije krio da su njegovi izabranici odigrali katastrofalno, ali 
imao je razloga i za zadovoljstvo:
- Bila nam je potrebna ovakva utakmica da shvatimo i uvidimo naše slabosti. 
Rezultat nije bio u prvom planu i ovo je ipak bila samo provera za ono što 
dolazi, Olimpijske igre. Sada imam jasnu sliku šta nas čeka u Atini - rekao je 
Obradović i usput pohvalio igrače koji su već izrazili želju da danas 
treniraju, iako imaju slobodan dan.
Dakle, reprezentacija SAD je ubedljivo pobedila, a trener Leri Braun nije baš 
zadovoljan. S druge strane, Obradović je u porazu svoje selekcije pronašao 
mnoge odgovore. Na košarkaškoj klupi, očigledno, jedan plus jedan može da bude 
i veće i manje nego dva.