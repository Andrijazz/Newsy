> Izvor: matf
> Datum: 
> Rubrika: sport
> Naslov: Partizan večeras u derbiju četvrtog kola Meridijan Super lige dočekuje OFK 
> Članak:

Beograd

Trener Vermezović očekuje težak meč, a Grubješić poziva navijače da dođu na 
stadion Partizana

Večeras je na stadionu Partizana na programu derbi meč četvrtog kola Merdijan 
Super lige između crno-belih i ekipe OFK Beograda. U ime aktuelnog šampiona, 
novinarima se juče obratio trener Vladimir Vermezović, koji je izjavio da 
očekuje tešku utakmicu i izrazio uverenje da su se njegovi igrači oporavili od 
šoka nakon poraza od Artmedije.
- Ovo je derbi, jer se sastaju ekipe sa istim brojem bodova i videćemo ko će se 
odlepiti na tabeli. Ulazimo u utakmicu sa istim očekivanjima kao i u svakoj 
prvenstvenoj utakmici, jer nam je prvenstvo najbitnije. Svi igrači su spremni, 
a neizvestan je jedino Bata Mirković, koji je polomio prst - izjavio je 
Vermezović.
Napadač Nikola Grubješić pozvao je navijače da dođu u što većem broju i 
posmatraju meč kadeta sa Real Madridom, a zatim i OFK Beograd.
- Čeka nas teška utakmica, posebno na psihološkom planu. Mislim da smo se 
oporavili od ovog šoka i da ćemo nastaviti pobednički niz-rekao je Grubješić.