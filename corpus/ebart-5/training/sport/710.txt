> Izvor: matf
> Datum: 
> Rubrika: sport
> Naslov: Ana Ivanović i Novak Đoković danas u Pertu protiv Rusije
> Članak:


Teniski duet Ana Ivanović i Novak Đoković, koji predstavlja našu zemlju na 
Hopman kupu u Pertu, danas će igrati protiv Rusije u poslednjem kolu 
međunarodnog turnira. Uz jednu pobedu (Švedska) i poraz od SAD, "plavi" 
teniseri zauzimaju drugo mesto na tabeli grupe A i ukoliko im pđe za rukom da 
pobede Rusiju, za koju igraju Svetlana Kuznjecova i Jurij Šukin, imaće šansu da 
se plasiraju u finale koje je na programu u petak. Naravno, samo u slučaju ako 
prvoplasirana selekcija na tabeli grupe SAD izgubi današnji meč protiv Švedske, 
što bi bilo ravno prvoklasnom iznenađenju.
Ipak, pred duel protiv Svetlane Kuznjecove, naša najbolja teniserka najavljuje 
veliku borbu do pobede.
- Igrale smo prošle godine u Majamiju, kada sam dobila treći set sa 7:5 i 
pobedila. I ovog puta biće teško, sigurna sam. Ona je odlična igračica, 
pobednica Ju-Es open turnira, i moraću protiv nje da igram najbolje što znam - 
poručila je iz Perta Ana Ivanović.
Unutar grupe B, veliko iznenađenje priredila je reprezentacija Holandije, za 
koju igraju Mihaela Krajiček i Peter Visel. Iako su na turnir došli preko 
kvalifikacija, Holanđani ne znaju za poraz i posle pobeda nad Argentinom i 
Australijom vode na tabeli.