> Izvor: matf
> Datum: 
> Rubrika: sport
> Naslov: Mnogo iznenađenja u Seriji A
> Članak:


RIM - Osamnaesto kolo Serije A donelo je tri velika iznenađenja. 
Milan je pao u Udinama (0:1), Roma u Komu (0:2), a Lacio na svom Olimpiku od 
Ređine (0:1). Odavno se nije dogodilo da u istom kolu budu poražene tri velike 
ekipe.
- Bio je to samo loš dan. Moramo da budemo realni i da priznamo da smo odigrali 
loše protiv Udinezea. Svi su podbacili, nije se još desilo da svi odigraju na 
takvom nivou. Ipak, treba reći i da Udineze ima odličan tim - kaže trener 
Milana Karlo Ančeloti.
Bio je to treći poraz "rosonera" u sezoni. Kiks je iskoristio Inter da se 
bodovno izjednači sa Milanom i trku za titulom učini još zanimljivijom.
Ništa bolje nije prošao ni Lacio, koji je tako prekinuo seriju od 16 utakmica 
bez poraza. 
- Prihvatiću svoj deo krivice. I ja sam čovek i imam pravo na grešku. Kad god 
izgubite, trener je prvi na udaru. Ipak, naše šanse da osvojimo titulu su još 
uvek velike - kaže trener Roberto Manćini.
On smatra da je logično bilo da dođe do pada posle tolike serije bez poraza. 
- Ovaj poraz nas je spustio na zemlju. Moramo vratiti dobru formu, imamo samo 
šest dana do velikog ispita protiv Kjeva u Veroni - kaže Manćini.
Šampionat u Italiji postaje sve zanimljiviji. Evidentno je da će četiri vodeće 
ekipe imati i najveće šanse za skudeto i da će kao i prošle sezone, o prvaku 
možda odlučivati poslednje kolo.