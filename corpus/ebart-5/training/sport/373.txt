> Izvor: matf
> Datum: 
> Rubrika: sport
> Naslov: IGRAČI ZVEZDE "KRAĆI" ZA 5.000 DINARA
> Članak:


KAZNA je bila neizbežna. Posle poraza na trening utakmici protiv OFK Beograda 
(3:2), kada su u nastavku prokockana dva gola prednosti, trener Crvene zvezde 
Ljupko Petrović je u svlačionici saopštio "učesnicima predstave"  da će im 
plata na kraju meseca biti "kraća" za 5.000 dinara. Novac će ostati u klupskoj 
kasi, kao opomena za bledo izdanje.
- Nikako ne mogu da budem zadovoljan. Takav luksuz igrači nisu smeli da dozvole 
u drugom poluvremenu i zato će morati da "plate". Ovo je disciplinska mera koju 
ne volim da primenjujem, ali su me akteri na to naterali - jasan je Ljupko 
Petrović.
Crveno-beli su juče dobili konačno slobodan dan, dok je trener Petrović čekao 
izveštaj pomoćnika Miodraga Radanovića, koji je u Holandiji gledao trijumf PSV 
u sudaru sa Rozendalom (5:2).