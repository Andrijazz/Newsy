> Izvor: matf
> Datum: 
> Rubrika: sport
> Naslov: POHVALE BEOGRADSKOM BANKA INTEZA MARATONU 
> Članak:


STVARNO najbolji. Dejan Nikolić, prvi čovek 19. beogradskog Banka Inteza 
maratona zaključio je da je subotnja manifestacija u našoj prestonici nadmašila 
svojih 18 izdanja proteklih godina. 
- Ovo je sigurno najuspešniji maraton do sada i odličan uvod u pripreme 
jubilarnog 20. beogradskog maratona naredne godine. U Dečjem maratonu 
učestvovalo je oko 18.000 mališana, a u glavnoj trci oboren je rekord staze. 
Promoter je bio najbolji atletičar sveta, a specijalni gost Alan Stajnfild, 
dugogodišnji direktor najvećeg maratona na svetu, Njujorškog. Uveli smo 
elektronsko merenje vremena, nagradni fond je povećan, troškovi organizacije su 
između 250.000 i 300.000 evra, a i zarada je na tom nivou. Slike sa naših ulica 
tokom maratona emitovane su u najmanje 200 zemalja zahvaljujući izveštačima iz 
najvećih evropskih i svetskih medijskih kuća - prezadovoljan je Nikolić.
Alan Stajnfild juče je u Skupštini grada održao predavanje na temu "Njujorški 
maraton", u kojem je pričao o istoriji, razvoju i organizaciji najvećeg 
maratona na svetu.