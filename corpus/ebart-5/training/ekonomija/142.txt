> Izvor: matf
> Datum: 
> Rubrika: ekonomija
> Naslov: BEOGRAD - Generalni direktor Železničko-transportnog preduzeća "Beograd" 
> Članak:

Milanko Šarančić potvrdio je juče da je to preduzeće podiglo 360 miliona dinara 
kredita za isplatu novembarskih zarada zaposlenima.
On je rekao da je 200 miliona dinara kredita dobijeno od Delta banke, a 160 
miliona od Eksim banke, uz kamatnu stopu manju od jedan odsto i rokom isplate 
od 30 do 45 dana, uz mogućnost prolongiranja. "Kredit za isplatu novembarskih 
zarada podignut je uz saglasnost Vlade Srbije, pošto vlada nije mogla da 
isplati deo duga ŽTP-u zbog ograničenja koje je postavio Međunarodni monetarni 
fond", naglasio je Šarančić.
Prema njegovim rečima, ŽTP je jedan od retkih velikih sistema koji je u ovoj 
godini izvršio sve obaveze prema državi i isplatio neto zarade, kao i poreze i 
doprinose za plate. On je istakao da je ŽTP iz sopstvenih sredstava u ovoj 
godini investirao 450 miliona dinara u različite projekte i dodao da je zbog 
nemogućnosti vlade da pomogne isplatu zarada preduzeće ušlo u "finansijski 
cajtnot" i preko kredita našlo način da prevaziđe problem. Šarančić je ocenio 
da za isplatu narednih zarada neće biti problema pošto država u dobrom delu 
subvencioniše isplatu zarada u ŽTP-u, prenosi Beta.