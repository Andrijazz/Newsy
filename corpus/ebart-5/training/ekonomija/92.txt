> Izvor: matf
> Datum: 
> Rubrika: ekonomija
> Naslov: Rukovodstvo "Jugoremedije" demantuje argumente Ministarstva privrede za raskid 
> Članak:

kupoprodajnog ugovora

Beograd - Generalni direktor A.D. "Jugoremedija", Aleksandar Radovanović i njen 
većinski vlasnik Jovica Stefanović - Nini, inače vlasnik makedonske firme "Jaka-
80" koja je na aukciji kupila 41,93 odsto kapitala "Jugoremedije"  na 
jučerašnjoj konferenciji za novinare ponovili su da je ova farmaceutska kuća 
privatizovana na transparentan način i da su ugovorne obaveze u potpunosti 
ispoštovane. Stoga je kako kažu, raskid Ugovora o kupoprodaji koji je najavilo 
Ministarstvo za privredu  neosnovan zahtev. Boža Drašković, zastupnik "Jake" 
ispred konsultantske kuće Smart Invest kaže da nije u redu da osnovni razlog za 
raskid Ugovora bude - nedostavljena bankarska garancija, kojom se kupac 
obavezuje da će investirati 360 miliona dinara, s obzirom na to da klauzula 
nije mogla da bude ispoštovana zbog nepreciznosti Ugovora o kupoprodaji.
- Problem je u tome što u jednoj od klauzula  Ugovora o kupoprodaji piše da je 
kupac dužan da obezbedi bezuslovnu bankarsku garanciju izdatu u korist Agencije 
a Akcijski fond treba da ponudi listu bonitetnih banaka koje mogu da daju 
garancije.  Znači nije bilo jasno precizirano kojoj instituciji treba da se 
priloži garancija. I pored toga što je upućen zahtev ovim institucijama 
(poslednji  zahtev  upućen je pre deset dana) da se klauzula razjasni to se 
nije dogodilo. Da li to znači da je "Jaka" trebalo da moli državne instituicije 
da im priloži garanciju, kaže Drašković. 
Uprkos tome, tvrdi on "Jaka" je pokušala da investira odmah a ne u roku od 30 
meseci (kako je to predviđeno Ugovorom), ali joj je za to kao manjinskom 
vlasniku bila neophodna saglasnost dvotrećinske većine na Skupštini akcionara
- Na Skupštini akcionara koja je održana 20.maja 2003. godine prihvaćena je 
odluka o dokapitalizaciji, konvertovanjem duga "Jugoremedije"  od 286 miliona 
dinara u akcije, čime je "Jake-80" postala vlasnik 61 odsto kapitala. Akcionari 
su međutim odbili da glasaju za emisiju akcija u  iznosu od 300 miliona dinara- 
kaže Drašković i podseća predstavnike državnih organa da ukoliko su želeli da u 
tom trenutku još uvek manjinski vlasnik investira onda su morali da promene 
Zakon o preduzećima kojim je striktno propisano da se to može raditi samo uz 
saglasnost skupštine.
Govoreći o tome čiji je  interes da se privatizacija poništi, generalni 
direktor "Jugoremedije" Aleksandar Radovanović rekao je da su u to umešane i  
politika ali i neke "mračne  sile" oličene u njihovoj konkurenciji na tržištu 
lekova.
- Svoje učešće na domaćim tržištu lekova povećali smo na 8,3 odsto u prošloj 
godini a u prva tri meseca ove godine  pokrivamo 11,4 odsto tržišta. I to 
nekome ne odgovara kaže Radovanović i ističe da je sa druge strane i politika 
umešala svoje prste jer se kako kaže poklapa vreme štrajkova i izbora ali i 
predsedničke kampanje pojedinih predsedničkih kandidata. 
Vlasnik "Jake-80" Jovica Stefanović uputio je kategoričan zahtev državi.
- Zahtevamo da nam država vrati 16 miliona evra koliko smo platili za 
"Jugoremediju" ili da nas puste da radimo, kaže Stefanović i dodaje da će 
preduzeti sve da zaštiti svoje interese ako treba i pred međunarodnim  sudom za 
arbitražu.