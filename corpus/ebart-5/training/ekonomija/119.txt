> Izvor: matf
> Datum: 
> Rubrika: ekonomija
> Naslov: Ministarstvo finansija najavilo, za sutra, raspisivanje tendera za 
> Članak:

privatizaciju još dve banke 

Beograd - Tender za prodaju državnog paketa akcija u Novosadskoj i Kontinental 
banci biće sutra objavljen u Fajnenšl tajmsu i Politici (oglas u Politici biće 
ponovljen i 27. septembra). Reč je o 82,9 odsto državnog kapitala u Novosadskoj 
banci i 98 odsto u Kontinental banci - izjavio je na jučerašnjoj konferenciji 
za novinare Goran Anđelić, pomoćnik ministra finansije. Iako nije želeo da 
precizira kolika sredstva država očekuje od privatizcije ove dve banke, on je 
naglasio da su očekivanja optimistična imajući u vidu interesovanje stranih 
banaka za Jubanku, koja bi u decembru trebalo da bude privatizovana.
- Veliki broj predstavnika stranih banaka dolazi na razgovore o privatizaciji 
Novosadske i Kontinental banke. To je razumljivo jer je reč o kvalitetnim 
bankama sa dobrom infrastrukturom i mrežom - ocenio je Anđelić.
Uz konstataciju da se isplata prve rate Zajma za privredni razvoj Srbije odvija 
po planu pomoćnik ministra ističe da je do sada isplaćeno 1,7 miliona evra. 
Vladimir Ilić, direktor Poreske uprave podsetio je poreske obveznike koji su u 
protekoj godini ostvarili promet veći od dva miliona dinara da je 30. septembar 
krajnji rok da se uključe u sistem PDV. On je istako da se do sada prijavilo 
oko 5.000 obveznika poreza na dodatu vrednost, što je samo sedam odsto. Na 
redovnoj konferenciji za novinare Ministarstva finansija Ilić je rekao da u 
Srbiji ima između 80.000 i 100.000 obveznika PDV. 
- Kazne za nesavesne obveznike kreću se u rasponu od 100.000 do milion dinara. 
Za preduzetnike su predviđene kazne od 12.500 do 500.000 dinara, a za odgovorna 
lica u preduzećima od 10.000 do 50.000 dinara - pojasnio je Ilić.
Komentarišući dinamiku uvođenja fiskalnih kasa on naglašava da 96 odsto 
obveznika iz prve grupe instaliralo kase. 
- Do sada je provereno oko 30.000 objekata, od čega je 2.000 zatvoreno, i od 
njih je naplaćeno 55 miliona dinarakazne - precizirao je Ilić i dodao da će 
Poreska uprava u saradnji sa Upravom carina i Tržišnom inspekcijom krenuti u 
kontrolu radnji na buvljacima. 