> Izvor: matf
> Datum: 
> Rubrika: ekonomija
> Naslov: INSTITUT ZA TRŽIŠNA ISTRAŽIVANJA O ZARADAMA U SRBIJI
> Članak:


BEOGRAD - Platu veću od 300 evra u Srbiji trenutno ima 12,1 odsto zaposlenih, 
navodi se u analizi Instituta za tržišna istraživanja.
Reč je o računici izvedenoj iz takozvanog statističkog obuhvata isplaćenih 
plata. Iz zbira su, naime, isključeni oni koji tokom meseca uopšte ne prime 
plate (takvih je svakog meseca oko 200.000).
Kako izgleda dalja skala onih koji dobijaju plate? U koverti do 100 evra ima 
13,4 odsto radnih ljudi u Srbiji. Platu između 100 i 200 evra ima 44,1 odsto 
zaposlenih, njih 30 odsto je u rasponu između 200 i 300 evra i na vrhu sa 
platom većom od 300 evra je 12 odsto ljudi.
Delatnost sa ubedljivo najgorim platama je tekstilna industrija. Prosek, naime, 
konfekcionara u maju je bio 1.920 dinara (30 evra). U poređenju sa prošlom 
godinom njima su sada plate manje za skoro 30 procenata. U proizvodnji 
tekstilnih prediva i tkanina prosek je trenutno 3.318 dinara (nepunih 50 evra). 
U industriji obuće srednja koverta je 3.940 dinara i tanja je od prošlogodišnje 
za 10 odsto.
Sa druge strane, tamo gde su i prošle godine bile dobre plate, sada su još 
bolje. Tako su plate u osiguravajućim firmama sada veće nego prošlog leta za 
svih 50 odsto, odnosno prosek im je oko 30 hiljada dinara (blizu 500 evra).
Prosečna plata u Srbiji je trenutno 168 evra (11043) dinara. Prosečna penzija 
je 123 evra.
Za pokriće prosečne potrošačke korpe četvoročlanoj porodici, kako je izračunalo 
Ministarstvo trgovine Vlade Srbije, treba 270 evra (17.459 dinara).