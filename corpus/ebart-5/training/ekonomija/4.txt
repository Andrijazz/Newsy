> Izvor: matf
> Datum: 
> Rubrika: ekonomija
> Naslov: Pumpama na granici sa Kosmetom
> Članak:


ROŽAJE - Rešenjem tržišne inspekcije prekjuče je i zvanično zabranjen dalji rad 
devet pumpi za prodaju naftnih derivata, lociranih na tzv. ničijoj zemlji i u 
blizini planinskog prevoja Kule, tik uz samu administrativnu granicu sa Kosovom 
i Metohijom. Na ovim pumpama bilo je zaposleno oko 40 radnika i to uglavnom 
lica sa rožajskog biroa rada. Litar benzina na njima stajao je 0,50, a dizela 
0,45 evra i bio je znatno jeftiniji nego na svim drugim pumpama u 
severoistočnom regionu Crne Gore.
U protekla dva dana ispred ovih pumpi mogle su se videti čitave kolone 
putničkih i drugih automobila koji su čekali da kupe naftne derivate po 
povoljnijim cenama.
Novinari su od jula prošle godine, od kada su ove pumpe počele da rade, stalno 
nastojali da saznaju ko je izdao odobrenje za njihov rad, ali taj podatak niko 
nije hteo da saopšti i on je do danas ostao tajna.