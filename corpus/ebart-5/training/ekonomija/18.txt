> Izvor: matf
> Datum: 
> Rubrika: ekonomija
> Naslov: BEOGRADSKA PEKARSKA INDUSTRIJA PROMENIĆE VLASNIKA DO JULA
> Članak:


Prodaje se 70 odsto kapitala jedne od najvećih pekara na Balkanu. 
Zainteresovani domaći i strani kupci

BEOGRAD - Veliki proizvođač hleba  - Beogradska pekarska industrija - promeniće 
vlasnika najkasnije do jula ove godine. Ovo društveno preduzeće ponudilo je u 
prodaju 70 odsto svog kapitala, dok preostali deo pripada državnom fondu i 
zaposlenima. Beogradska pekarska industrija spada u grupu najvećih pekara na 
Balkanu, sa dnevnom proizvodnjom od 120 tona osnovnih, specijalnih i mešanih 
vrsta hleba. 
Pojavljivanje BPI na tenderu izazvalo je veliko interesovanje potencijalnih 
kupaca. Procenjenu vrednost ovog preduzeća sa 1.300 radnika i deset pogona za 
proizvodnju hleba i peciva, moći će da saznaju samo firme koje kupe tendersku 
dokumentaciju. Zainteresovane su domaće i inostrane kuće, a među njima je i 
"Jupoint", preduzeće za promet pšenice, koje je nedavno kupilo tendersku 
dokumentaciju BPI.
- Proteklih godina radili smo i ulagali u BPI, kao da se vlasnik neće promeniti 
- kaže Boško Vidojević, generalni direktor najvećeg beogradskog proizvođača 
hleba. - Za dve godine vrednost naših investicija dostigla je pet miliona evra. 
Kupac BPI moraće da prihvati investicioni plan, koji predviđa ulaganja, za koja 
bi naša kuća i sama izdvojila novac. Takođe je obavezan i socijalni program, u 
kojem su osigurana radna mesta, delatnost firme, kao i zabrana otuđivanja 
narednih pet godina.
Prema njegovim rečima, menadžment BPI se neće pojaviti kao kupac, a članovi 
sindikata su se organizovali u potrazi za strateškim partnerom. Kako tvrdi 
Vidojević, Beogradska pekarska industrija i njeni radnici imaju interesa da 
nađu ozbiljnog i "jakog" kupca, ali će sigurno imati i država. 