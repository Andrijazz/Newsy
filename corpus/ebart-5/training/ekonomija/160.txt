> Izvor: matf
> Datum: 
> Rubrika: ekonomija
> Naslov: SRBIJA PRED OZBILJNIM I OBAVEZNIM POSLOM REGISTRACIJE GOVEDA
> Članak:


Bez markica na oba uha i pasoša, naše krave neće moći ni da privire na tržište 
EU. Obeležavanje besplatno, ali obavezno za zemljoradnike i velike farme

NOVI SAD - U nameri da zaštiti i ljude i životinje prvenstveno od savremene, 
opake boleseti "ludih krava", Evropska unija nametnula je obavezu obeležavanja 
najpre goveda, a uskoro će to biti primenjeno i na svinje, ovce i koze. Ovo je 
ozbiljno shvatila i naša zemlja, pa će akcija obeležavanja oko milion grla 
goveda biti započeta već idućeg meseca.
 Planira se da ovaj obiman posao bude okončan do oktobra ove godine, a sredstva 
za tu namenu obezbediće Vlada Srbije i Evropska agencija za rekonstrukciju. 
Obeležavanje i registracija goveda osnovni je preduslov za izvoz našeg mesa u 
Evropsku uniju, a bez "minđuša" na oba uha i pasoša, naše krave neće moći ni da 
privire na beskompromisno evropsko tržište.
 - Ni klanje životinja, ni izvoz živih grla, neće više biti moguć bez 
dokumentacije koja će obezbediti praćenje njihovog zdravlja i efikasno 
reagovanje ukoliko se uoči bilo kakva stočna bolest - ističe dr Dejan Krnjević, 
direktor Uprave za veterinu u Ministarstvu poljoprivrede.
Krnjević naglašava da će obeležavanje goveda biti besplatno i obavezno i za 
zemljoradnike i za velike firme. "Minđuše" ili ušne markice su nešto poput 
registarskih tablica za automobil, jer će na njima biti utisnut barkod sa 
jedinstvenim brojem koji će definisati životinju i njeno poreklo. Markice će 
biti izrađene od žute plastike, imaće utisnut grb Uprave za veterinu, ISO kod 
zemlje porekla i 12 barkod cifara.
Obeleženoj životinji biće izdat i pasoš koji će sadržati podatke o rednom 
broju, datumu rođenja, polu, rasi, boji i podacima o majci. Na pasošu će biti 
uvedeni i podaci o vlasniku životinje, koji uključuje adresu stanovanja i 
njegov potpis.
Ni tu nije kraj papirologiji. Jer, dokumentacija će biti potpuna tek uz 
evidencioni list Ministarstva za poljoprivredu i Uprave carina koji će sadržati 
podatke o vlasniku, njegovom imanju i pečat veterinara. Uprava za veterinu, 
naime, imaće kompjutersku bazu podataka.
Po završetku registracije, samo žitotinje sa ušnim markicama moći će da budu 
prodate na pijacama i zaklane u legalnim klanicama. Sa svoje strane, država će 
premije, druge podsticaje, kao i eventualnu odštetu, plaćati samo vlasnicima 
obeleženih grla.