> Izvor: matf
> Datum: 
> Rubrika: ekonomija
> Naslov: RAFINERIJA OBJAŠNjAVA
> Članak:


Povećanje prisustva sumpora u vazduhu nad Pančevom nije posledica poremećaja u 
procesu proizvodnje Rafinerija nafte Pančevo (RNP) već meteoroloških prilika, 
zaključeno je juče na sastanku kolegijuma direktora Rafinerije. Emitovanje 
sumpora u atmosferu je normalna pojava za proizvodne procese i u Rafineriji i u 
Petrohemiji, a njegovo veće prisustvo nad gradom posledica je nepovoljne 
meteorološke situacije, izjavio je posle sastanka tehnički direktor pančevačke 
Rafinerije Miodrag Bogojević.
On je istakao da su zagađenju doprinele niske temperature tokom noći i vetar 
male brzine koji je duvao iz pravca industrijske zone prema gradu. Sa tom 
ocenom složio se republički inspektor za zaštitu životne sredine Vladimir 
Stojanović koji je prisustvovao sastanku. Stojanović je rekao da su, zbog 
zagađenja u Pančevu, pretprošle noći u Rafineriji preduzete mere da se 
redukcijom obima proizvodnje smanji emisija zagađujućih materija u vazduh. 
Pretprošle noći veći broj građana Pančeva zvao je opštinski centar za 
obaveštavanje žaleći se na aerozagađenje, a instrumenti opštinskog 
monitoringsistema zabeležili su povećane koncentracije sumpora u vazduhu.