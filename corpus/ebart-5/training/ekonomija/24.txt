> Izvor: matf
> Datum: 
> Rubrika: ekonomija
> Naslov: Ekonomisti Danijel Cvjetićanin i Stojan Stamenković
> Članak:


Beograd - Danijel Cvjetićanin, ministar finansija Vlade u senci, i Stojan 
Stamenković, saradnik Instituta ekonomskih nauka, tvrde da Srbiji predstoji 
dužnička kriza, ukoliko se narednih godina ne poveća obim proizvodnje i ubrza 
dolazak stranih investicija.
- Najnoviji izveštaji pokazuju da se dug Srbije povećao na 12,1 milijardu 
dolara. To ne bi trebalo da bude nepromostiva prepreka ako proizvodnja počne da 
raste, a ne da opada, kao što je slučaj sada, rekao je Cvjetićanin na 
konferenciji za štampu DSS.
Prema mišljenju Stojana Stamenkovića najnoviji pad dolara može imati i dobre 
posledice za našu spoljnotrgovinsku razmenu zato što se naš bruto društveni 
proizvod, koji se obračunava u dolarima, automatski povećava. Saradnik 
Instituta ekonomskih nauka istakao je da mogućnost isplate duga prevashodno 
zavisi od privrednog rasta, i dodao da je njegovo servisiranje moguće, ako 
beležimo privredni rast od pet odsto na godišnjem nivou.
- Neophodno je da ove godine pristigne oko milijardu dolara stranih 
investicija, a naredne oko 1,5 milijardi dolara. Ove godine je, međutim, 
planirano da pristigne 700 miliona dolara, ali u prva četiri meseca beležimo 
minus od 21 milion, jer smo uplatili prvu ratu za otkup akcija Telekoma, 
naglasio je Stamenković i podsetio da Srbija ima problem sa budžetskim 
deficitom koji ne može da se pokrije iz privatizacije, kao što je planirano.
On je naveo da je sadašnji iznos duga uglavnom nastao u periodu od 1974. do 
1979. godine i da proteklih desetak godina ništa nije servisirano.