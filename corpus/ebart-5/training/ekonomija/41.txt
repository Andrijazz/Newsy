> Izvor: matf
> Datum: 
> Rubrika: ekonomija
> Naslov: DUGO NAJAVLJIVANI POVOLJNI STAMBENI KREDITI JOŠ SU PRAZNA PRIČA
> Članak:


Država nema nacionalnu stambenu politiku. Bankarima nedostaje novac da bi 
finansirala zajmove za stanove, ali su zato kamate nazidane. Ništa od osnivanja 
Nacionalne korporacije za osiguranje stambenih kredita

BEOGRAD - Većina podstanara sa nestrpljenjem je očekivala jesen, pa da umesto 
kirije gazdama, otplaćuju rate za svoje stanove. Dugo najavljivani stambeni 
krediti po povoljnim uslovima, i ove godine, očigledno su samo - prazna priča. 
Država još nema nacionalnu stambenu politiku, ali je, za sada, uredbom o 
rešavanju stambenih potreba dala mogućnost svojim službenicima, odnosno 
zaposlenima u preduzećima koja se finansiraju iz budžeta, da pod povljnim 
uslovima dođu do krova nad glavom.
Ovom uredbom, po kojoj će i Skupština Beograda davati kvadrate, omogućena je 
godišnja kamata od najmanje 0,5 odsto, učešće od minimum 10 odsto i otplata na 
najaviše 40 godina. Po toj računici, mesečna rata bi, za stan od 55 kvadrata u 
Beogradu, bila manja od 100 evra.
Naravno, nije reč o ekskluzivnim lokacijama, već o stanovima koji koštaju oko 
38.000 evra. Država je, dakle, zaboravila da svi građani pune taj budžet, i 
nije dala pravo svima i da konkurišu za ove stanove.
Sa druge strane, i bankari imaju svoje razloge zbog kojih se teško odlučuju na 
ovakve poslovne "poduhvate". Jer, za dugoročne kredite nemaju novca. Setimo se, 
naši građani su u evro zamenili oko osam milijardi nemačkih maraka. Od toga je 
trenutno na štednji tek nešto više od milijardu evra. Novac građani i dalje 
čuvaju u slamaricama, a u banke ulažu na račune "po viđenju", kako bi im uvek 
bio dostupan, ili ga eventualno oročavaju, ali na veoma kratke rokove.
Bankari, poznato je, barataju tuđim novcem. Što je rizik veći, oni su 
oprezniji, a uslovi za dobijanje kredita oštriji. U prilog im ne idu ni 
zakonska rešenja: mnogo nekretnina u Srbiji nije uknjiženo, pa je nemoguće 
staviti ih pod hipoteku. Zakon o izvršnom postupku, takođe, otežava naplatu od 
dužnika. Ne postoji ni institucija poput centralnog kreditnog biroa, gde bi 
bankama bile dostupne sve informacije o kreditnoj sposobnosti pojedinaca: ko je 
kakav platiša i da li je i ranije uredno vraćao svoje dugove.
Još ništa i od osnivanja Nacionalne korporacije za osiguranje stambenih 
kredita, koja bi poslovala isključivo sa bankama, i bavila se hipotekarnim 
osiguranjem. Ona je i osmišljena sa ciljem da smanji rizik kreditiranja kako bi 
stambeni zajmovi pojeftinili, ili bar postali dostupni mnogo većem broju ljudi. 
Ova korporacija trebalo je da počne sa radom još početkom godine, međutim, 
zakon još nije prošao ni Vladu ni Skupštinu... Bankarima nije svejedno ni što 
ih je Narodna banka Srbije svojevremeno obavezala da pola celokupne štednje 
polože u NBS, na ime sigurnosnih rezervi...
Visina kamatnih stopa je posebna priča. Podsetimo, inflacija predviđena za ovu 
godinu je devet odsto. Samim tim, ni jedan bankar ni dinar neće da uloži, ispod 
ove cene. Gde je još zaštita od drugih rizika i eventualna zarada? 