> Izvor: matf
> Datum: 
> Rubrika: ekonomija
> Naslov: Ne stišava se bura oko "Mlekare"
> Članak:


Uz sve štrajkove, pregovore i zamerke pančevačkih radnika, pa čak i preporuke 
skupštinskog Odbora za privatizaciju, Agencija još nije raskinula kupoprodajni 
ugovor s većinskim vlasnikom Goranom Ljubičićem - Sva imovina fabrike pod 
hipotekom "AIK banke" od 1,8 miliona evra

Da se u našoj državi iole poštuju pravo i pravda, slučaj "Mlekare", koji 
mesecima potresa 210 radnika, njihove porodice i ovdašnju javnost, bio bi 
zapečaćen još pre desetak dana. Naime, 9. februara Odbor za privatizaciju 
Narodne skupštine Srbije, zbog brojnih malverzacija Gorana LJubičića, vlasnika 
mlekara u Pančevu, Pirotu, Nišu i Senti, preporučio je Agenciji za 
privatizaciju da hitno raskine kupoprodajne ugovore.

Teško je poverovati da Agencija, koja je i potpisnik ugovora o prodaji 
preduzeća, i pored arsenala činjenica i zamandaljene fabrike, nikako ne uspeva 
da sklopi sve kockice i da joj treba još vremena da konstatuje da su debelo 
povređene odredbe Ugovora o kupoprodaji. NJeno obrazloženje glasi da će ovakvu 
"presudu" doneti tek kada se steknu svi, zakonom propisani uslovi?! Zar je malo 
to što je LJubičić ugasio proizvodnju u "Mlekari", što ne isplaćuje zarade, 
poreze, doprinose, kooperante, otpremnine po socijalnom programu, što je posle 
kupovine jedne mlekare stavljao na nju hipoteku da bi kupio novu, što je selio 
opremu iz jedne u drugu i to pripisivao obaveznom ulaganju?
Dugački prsti

Boško Antevski, prvi sindikalac u "Mlekari", kaže da ni on ni zaposleni ne žele 
da tvrde, ali sve ih upućuje na to da "možda u svemu ovome i Agencija ima svoje 
prste" i ogorčeno nastavlja:

- Da li će do kraja ove nedelje, kada opet treba da zaseda Agencija, biti 
doneta dugoočekivana odluka, ne znamo. Nikakve iluzije ne gajimo, jer je to 
treći ili četvrti put da nas šetaju od ponedeljka do petka, i to sve s 
preporukom skupštinskog Odbora da dođe do raskida. Naša pretpostavka je da će 
LJubičiću opet pokloniti neko naknadno vreme. Uostalom, stalno mu daju luft da 
dostavi još neki dokument. Ne vredi ni to što smo došli do suštine, koju 
pokušavamo da dokažemo, ali nam niko ne veruje da je gospodin došao s namerom 
da uništi "Mlekaru", lako stekne imovinu i oslobodi tržište za nekog iz senke. 
Niko nije imao sluha da nas sasluša ili je jednostavno imao neki drugi interes.

Na zapažanje da je Agencija relativno brzo raskinula ugovor s kragujevačkom 
mlekarom, čiji je vlasnik opet bio LJubičić, naš sagovornik odgovara da je do 
toga došlo jer je iza nje stao ceo grad, sve strukture. U našoj varoši zdušnu 
pomoć mlekarima pružaju Udruženje manjinskih akcionara i Samostalni sindikat, 
dok iz lokalne vlasti imaju podršku samo u razgovorima i na papiru.

Ipak, afera "Mlekara" svakog dana donosi nova saznanja, koja podgrevaju 
strepnju. Antevski o tome kaže:

- Prošlog meseca smo od Agencije dobili obaveštenje da je na "Mlekaru" 
stavljena hipoteka od 626.277 evra i da LJubičić treba da je skine do 4. 
februara. On je na nepokretnosti firme stavio hipoteku da bi investirao u nišku 
mlekaru, a bankarsku garanciju dobio je od "AIK banke" Niš. Ali 14. februara, 
uvidom u posedovni list zemljišno-knjižnog odeljenja Opštinskog suda u Pančevu, 
došli smo do podatka da hipoteka nije uspostavljena, da nema opterećenja 
imovine, kao i to da je postupak u radu, i to od 2005. Nelogično je da je 
predmet u radu, a Agencija tvrdi da je stavljena hipoteka. S ovim novim 
informacijama 20. februara smo posetili Agenciju i obavestili Gorana 
Obradovića, direktora Centra za kontrolu kupoprodajnih ugovora. Međutim, već 
narednog dana smo imali dokument u kome stoji da je hipoteka zavedena 20. 
januara i da je "Mlekara" opterećena ne sa 626.277, već s 1,8 miliona evra. 
Zaista više ne znamo šta da mislimo i radimo. Zašto se to vreme kupovalo i 
davalo Goranu LJubičiću da taj iznos utrostruči na bankarsku garanciju? To 
verovatno drugi znaju. U Agenciji kažu da je ovaj podatak za njih novina i 
čekaju da vide šta će. Da li je moguće da naši sudovi baš toliko ništa ne rade 
i onda u velikoj brzini završe postupak iz 2005?
Gašenje firme?

Mogući scenario je sledeći: s obzirom na to da je upisana hipoteka, Agencija 
ima pravo da, nakon raskida ugovora, naplati bankarsku garanciju kod "AIK 
banke". Ova finansijska kuća bi time postala vlasnik "Mlekare". Šta će do kraja 
još isplivati, može samo da se nasluti, a reper za to je kragujevačka mlekara, 
koja je u trenutku poništenja ugovora imala dug od 80 miliona dinara, a danas 
on premašuje 140 miliona, što nije kraj. Neverovatan je i podatak da je prošle 
nedelje Dragan Radivojević, predsednik Upravnog odbora i LJubičićev zastupnik, 
izneo iz firme delovodni pečat, a svakodnevno se u fabriku unose i iz nje 
iznose brojni papiri. U nameri da osujete loše namere vlasnika radnici su 
zatražili pomoć nadležnih iz SUP-a, ali dobili su odgovor da im oni, nažalost, 
ne mogu pomoći jer je LJubičić još uvek vlasnik.

U ovom privatizaciono-mešetarskom driblanju zaposlenima očito ni Svevišnji ne 
može da pomogne. Pošto im je dozlogrdilo, oni samo žele da se ova agonija 
prekine što pre i poručuju državi da otpusti sve radnike i da ih pošalje na 
berzu rada ako smatra da nekada dobrostojeća i uzorna firma, posle 42 godine 
postojanja, više nije potrebna ovoj varoši.