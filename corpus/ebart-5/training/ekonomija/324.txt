> Izvor: matf
> Datum: 
> Rubrika: ekonomija
> Naslov: Kako će banke reagovati na smanjivanje obavezne rezerve na dinarske depozite
> Članak:


Logična reakcija poslovnih banaka na smanjivanje obavezne rezereve na dinarsku 
osnovicu za 3 procentna poena trebalo bi da bude ili povećanje kamata na 
dinarske depozite ili smanjenje kamata na dinarske plasmane. Iako možda na prvi 
pogled smanjenje obaveznog izdvajanja bankarskih sredstava sa 18 na 15 odsto ne 
izgleda veliko, prema računicama Narodne bake Srbije, reč je o sumi od 5,2 
milijarde dinara, za koliko su povećana likvidna sredstva poslovnih banaka.
Paraleleno sa odlukom o smanjenju obavezne rezerve na dinarska sredstva, 
centralna banka je odlučila da dozvoli poslovnim bankama više slobode u 
održavanju zakonom propisane likvidnosti. One ubuduće neće morati dnevno da 
drže na rezervi 50 odsto obračunatog iznosa, nego će biti važno održati samo 
mesečni prosek, što će prema rečima Draginje Đurić, predsednika Izvršnog odbora 
Banke Inteza Beograd, uticati na utvrđivanje novih kamata na dinarske depozite 
i plasmane.
- Mi smo već sada povodom Svetskog dana štednje kao i druge banke značajno 
podigli kamate na dinare, ali želja nam je da dinarska štednja u budućnosti 
predstavlja što veći deo naših izvora finansiranja, a da bi do toga došlo 
moraju da rastu ne samo depoziti oročeni na šest meseci nego i oni dugoročni 
što će umnogome zavisiti od kamatnih stopa - kaže Draginja Đurić.
Afirmacija dinara je, prema rečima guvernera Radovana Jelašića, glavni cilj NBS 
u narednoj godini i najnovije poteze centralne banke treba shvatiti kao prve 
korake u tom pravcu. Realno je očekivati da će banke efekte tih mera 
iskoristiti dajući primat povećanju kamata na štednju, mada su trenutno one 
daleko iznad stope inflacije i u nekim bankama se na štedne uloge oročene na 
tri meseca kreću oko 13 odsto. Banke međutim takvom politikom kamata sigurno ne 
gube jer podstičući štednju u dinarima dolaze do jeftinijih izvora sredstava 
nego ako bi se zaduživali u inostranstvu. To bi opet, u drugom koraku, moglo da 
dovede do veće i jeftinije ponude čistih dinarskih kredita stanovništvu i 
privredi u odnosu na sadašnju ponudu kada su kamate na godišnjem nivou iznad 20 
odsto.
Smanjenjem stope obavezne rezerve na dinarske depozite i smanjenjem referentne 
stope, Narodna banka Srbije otvorila je prostor za snižavanje kamatnih stopa na 
dinarske, uglavnom kratkoročne plasmane. Zbog redukovanja inflacije takođe se 
može očekivati smanjenje kamatnih stopa na plasmane stanovništvu koji su vezani 
za rast cena na malo - kažu za Danas u Banci Inteza.
U toj banci naglašavaju da su banke, zbog toga što, domaći izvori ni po obimu 
ni po ročnoj strukturi nisu adekvatni, upućene na izvore iz inostranstva, koji 
postaju sve skuplji. Iz tog razloga, kako kažu, realno je očekivati pad 
kamatnih stopa na dugoročne plasmane indeksirane u stranoj valuti.
Zoran Petrović, član Izvršnog odbora Rajfajzen banke zadužen za sektor 
upravljanja sredstvima i investiciono bankarstvo, kaže za Danas da će smanjenje 
stope obavezne rezerve na dinarske izvore, povećati kamatnu stopu na dinarske 
štedne uloge u toj banci. 
- Na štednju oročenu na tri i šest meseci, povećaćemo kamatnu stopu za jedan 
procentni poen. Imajući u vidu da je NBS svojom restriktivnom monetarnom 
politikom doprinela smanjenju stope bazne inflacije kao i činjenicu da je dinar 
u prethodna četiri meseca značajno apresirao, odluka NBS da obori bazičnu repo 
stopu je sasvim logična i očekivana. Pad repo stope uticaće i na pad 
međubankarske kamatne stope, pa posledično i na pad kamata na dinarske plasmane 
privredi koji su bazirani na međubankarskoj kamatnoj stopi. Ove mere će, 
takođe, afirmisati dinar i to ne samo kada je reč o štednji već i o kreditnim 
plasmanima - kaže Petrović.