> Izvor: matf
> Datum: 
> Rubrika: ekonomija
> Naslov: Na vašingtonskoj berzi barel sirove nafte premašio 77 dolara
> Članak:


Cena sirove nafte na vašingtonskoj berzi ponovo je dramatično skočila na više 
od 77 dolara po barelu. Razlog za nagli skok ovoga puta nisu ni politički niti 
klimatski razlozi već teškoće koje Britiš Petroleum ima na Aljasci. Ta 
kompanija počela je postepeno da zatvara naftno polje jer je ustanovljeno da je 
naftovod na polju Prudo Bej počeo da korodira, a pojavio se i problem sa 
curenjem nafte, što stvara veliku opasnost od zagađenja prirodne sredine. 
Eksperti procenjuju da će zatvaranje tog naftnog polja smanjiti proizvodnju za 
oko 4.000 barela dnevno. Portparol Britiš Petroleuma Stiv Maršal ističe da će 
proizvodnja na toj lokaciji biti ponovo pokrenuta tek kada kompanija bude 
uverena da više nema nikakve opasnosti za okolinu, a da trenutno nije poznato 
kada će to da bude.
Praksa pokazuje da zabrinutost na američkim berzama izazvana bilo kojim 
problemom sa proizvodnjom nafte šalje negativne signale drugim berzama širom 
sveta. Pomoćnik republičkog ministra rudarstva i energetike Slobodan Sokolović 
upozorava da je vreme jeftine nafte iza nas. On navodi da su razlozi za to 
povećani troškovi proizvodnje i iscrpljenost površinskih kopova nafte u svetu. 
Zbog toga se, objašnjava Sokolović, sada nafta sve više eksploatiše sa većih 
dubina, zbog čega su troškovi veći, što znatno utiče na cenu "crnog zlata" na 
svetskim berzama.
- Tekuća godina je na neki način ogledna godina kada je reč o dostizanju 
maksimalne cene sirove nafte koju "testiraju" brojni politički, klimatski i 
tehnički problemi. Ipak, očekuje se da će se do kraja godine cena sirove nafte 
stabilizovati na 65 dolara po barelu, međutim još uvek nije poznato kada će do 
toga doći. Čak i kada bi se cena "crnog zlata" stabilizovala na tom nivou, sa 
punim pravom se može konstatovati i da je takva cena previsoka - smatra 
Sokolović.
On dodaje da tako visoka cena sirove nafte neumitno dovodi do pada ekonomske 
aktivnosti, pogotovo u energetski zavisnim zemljama kakva je Srbija. S obzirom 
na takvu situaciju, potrebno je da država interveniše administrativnim merama i 
recimo smanji akcize kako bi se na taj način domaćim energetskim kompanijama 
smanjili troškovi, zaključuje Sokolović.  Uslovi za poskupljenje stekli su se 
na osnovu Uredbe o cenama derivata nafte, koja predviđa korekciju 15 dana posle 
poslednje promene cena, a u skladu sa kretanjem cena sirove nafte i kursa 
dolara.