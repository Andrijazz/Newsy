> Izvor: matf
> Datum: 
> Rubrika: ekonomija
> Naslov: Željko Popović, v.d. generalnog direktora Naftne industrije Srbije 
> Članak:


Novi Sad - Vršilac dužnosti generalnog direktora Naftne industrije Srbije 
Željko Popović izjavio je da je prodaja udela u NIS, a ne nekog dela NIS 
najbolji put za podizanje vrednosti kompanije. "Prodaja bilo kog dela NIS je 
krajnja mera, jer se na taj način njeni ostali delovi obezvređuju i umanjuje se 
ukupna vrednost NIS", rekao je Popović za novosadski Dnevnik. Prema njegovim 
rečima, u slučaju da je procenjena vrednost NIS tri milijarde američkih dolara, 
ulaganjem jedne milijarde dolara vrednost NIS podiže se na šest milijardi 
dolara. "To je ekonomski efekat koji bi trebalo da bude put ka odluci za koji 
model privatizacije se treba odlučiti", kazao je Popović. Izrazio je uverenje 
da će Skupština Srbije ukinuti Zakon o NIS jer je to preduslov da kompanija od 
1. oktobra počne da posluje po drugačijoj organizacionoj šemi nego do sada i da 
počne restrukturiranje, a potom i privatizacija NIS. Popović je rekao da bi do 
15. septembra Vlada Srbije trebalo da imenuje rukovodstvo i upravne odbore u 
oba javna preduzeća i u akcionarskom društvu, koja će biti formirana, i dodao 
da se trenutno rade deobni bilansi, što bi trebalo da bude završeno do kraja 
avgusta. On je još rekao da se u NIS gomilaju gubici pa je zbog razlike u ceni 
sirove nafte i derivata na domaćem tržištu NIS za prvih šest meseci ove godine 
imao direktan gubitak od 60 miliona dolara. "Od početka godine insistiramo da 
se poštuje Uredba o cenama derivata, a zbog čestih promena cene sirove nafte 
mislim da bi bilo dobro da se cena, ako je potrebno, menja i svakih sedam dana, 
a ne kao sada svakih 30 dana", kazao je Popović. On je naveo da je NIS 
zabeležio i 236 miliona dinara gubitaka zbog niske cene prirodnog gasa za 
toplane i distributere gasa u širokoj potrosnji.
Beta