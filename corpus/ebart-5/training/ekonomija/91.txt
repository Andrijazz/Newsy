> Izvor: matf
> Datum: 
> Rubrika: ekonomija
> Naslov: NIS oštećen za više miliona evra u "vezanom poslu" 
> Članak:


Policijsko odeljenje za suzbijanje privredno kriminala iz Novog Sada juče je 
tražilo Miodraga Kostića, vlasnika "MK komerca". Kako saznajemo iz izvora 
bliskih NIS-u, Kostić je tražen zbog višemilionskog gubitka u evrima, koji je 
zbog neizmirenih obaveza "MK komerca" pretrpeo NIS.

Naime, NIS je zaključio ugovor sa šećeranama Pećinci i Bač pre privatizacije. 
Bile su utvrđene obaveze da šećerane isporukama šećera izmire obaveze NIS-u, za 
gorivo koje im je bilo isporučeno. NIS je sa italijanskom firmom "Glob Trade" 
zaključio ugovor o isporuci šećera iz ovih šećerana. U međuvremenu je "MK 
komerc" kupio tri šećerane, među kojima i pomenute, za 6 evra, obavezavši se za 
ispunjenje svih obaveza nastalih iz tekućih poslova šećerana na dan zaključenja 
ugovora. Od novog vlasnika "MK komerc", NIS potom traži šećer kako bi ga 
isporučio Italijanima, ali on to odbija. Kostić sam zaključuje ugovor o izvozu 
i tako NIS-u stvara gubitak od više miliona evra. Italijani su potom pokrenuli 
spor protiv NIS-a pred međunarodnom arbitražom i očekuje se presuda u korist 
Italijana, što bi moglo državu, odnosno NIS skupo da košta.
- Policiji poručujem da ću doći sledeće nedelje, kada budem mogao. Ne pada mi 
na pamet da prekidam službene obaveze zato što se nekom prohtelo - rekao je 
Kostić dodajući da se radi o političkoj hajci.