> Izvor: matf
> Datum: 
> Rubrika: ekonomija
> Naslov: Lojalni akcionari "Ce marketa" tvrde da su im kolege prevarene
> Članak:


Miroslav Mišković, vlasnik "Delte", rekao akcionarima da je spreman da se 
povuče ako od direktora dobiju više para za akcije

BEOGRAD - Prodaja 51,5 odsto akcija "Ce marketa" kompaniji "Delta M" nije u 
skladu sa Zakonom o tržištu hartija od vrednosti jer da se tako izbegava 
trgovanje na berzi, izjavili su juče predstavnici Asocijacije malih akcionara 
"Ce marketa" lojalnih direktoru Slobodanu Raduloviću. Vidosav DŽodić, 
predsednik Asocijacije, rekao je i da je Branko Pavlović, savetnik malih 
akcionara "Ce marketa", davao netačne podatke o akcijama, obećavao cenu od 500 
evra, a da sada prodaje te iste za 300 evra.
- Pavlović nikada nije imao većinu, a nema je ni sada. Akcionari su zavedeni 
jer se ne zna ni vreme plaćanja ni stvarna cena. Od 300 evra akcionari će, u 
stvari, dobiti oko 220 do 250 evra neto. Akcije našeg preduzeća vredeće mnogo 
više za godinu dana i zato ih ne treba prodavati. Rukovodstvo će uskoro izaći 
sa većom ponudom za akcije - kazao je DŽodić i dodao da rukovodstvo na čelu sa 
Radulovićem razmišlja o standardu radnika i napretku firme. Sreten Radovanović, 
advokat Asocijacije, napominje da se svi akcionari koji potpišu ugovor o 
prodaji dela ortačkog društva izlažu opasnosti da taj ugovor ne bude ispoštovan.
"Delta M", s druge strane, ne odustaje od namere da svojoj velikoj imperiji 
priključi i trgovinski lanac "Ce marketa" sa preko 220 radnji i supermarketa. 
Miškovićeva "Delta M" je spremna da otkupi udele svih malih akcionara, kao i 
državne akcije po ceni od 25.500 dinara, navodi se u njihovom jučerašnjem 
saopštenju. Izražava se ujedno i čuđenje nameri rukovodstva "Ce marketa" da 
"nelegalnom i dirigovanom dokapitalizacijom obezvredi akcije ovog preduzeća".
- "Delta M" će se svim zakonskim sredstvima boriti da spreči nelegalne poteze 
rukovodstva i realizuje otkup akcija po ceni za 40 odsto većoj od svih 
dosadašnjih ponuda", precizira se u saopštenju ove kompanije. Inače, juče je 
Miroslav Mišković vlasnik "Delte" održao sastanak sa predstavnicima Udruženja 
akcionara "Ce marketa", odnosno članovima novog ortačkog društva KPACM, kojima 
je rekao da je spreman da se povuče iz celog posla ako im Slobodan Radulović, 
prvi čovek ove trgovine, ponudi bolje uslove.