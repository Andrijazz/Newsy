> Izvor: matf
> Datum: 
> Rubrika: ekonomija
> Naslov: PIRITA SORSA IZ MMF-a
> Članak:


Šefica Misije Međunarodnog monetarnog fonda (MMF) za Srbiju i Crnu Goru Pirita 
Sorsa ocenila je da je srpska ekonomija jača nego pre tri godine, ali da još 
mnogo toga treba da bude urađeno.
 Sada je važno da se smanji ranjivost koja bi mogla da proizađe iz visoke 
inflacije i spoljnjeg deficita, i dalje poboljša konkurentnost  ocenila je 
Pirita Sorsa u intervjuu za novogodišnji  dvobroj  magazina  "Ekonomist".
Po njenim rečima, pozitivno je to što je prosečan industrijski rast od 2002. 
godine pet posto, što je udeo privatnog sektora povećan sa 40 na 55 procenata, 
zatim to što je uspostavljen efikasni većinskoprivatni bankarski sistem sa sve 
većom depozitnom bazom i obimom kredita, a javne finansije postavljene na 
zdraviju osnovu, sa suficitom i smanjenjem javne potrošnje. Međutim, kaže 
Pirita Sorsa, ekonomija u Srbiji je još krhka: inflacija i spoljni dug ostaju 
previsoki, a distribucija rasta može da bude poboljšana.
 Veliki deo krhkosti i teškoća u smanjenju neravnoteže ogleda se u činjenici da 
je previše resursa i dalje u nereformisanim delatnostima  previše društvenih 
preduzeća čeka da bude privatizovano ili zatvoreno, a sektor javnih preduzeća 
treba reformisati   ocenila je predstavnica MMFa.  Stoga su značajne dalje 
strukturne reforme koje bi podstakle  konkurentan  izvoz,  fiskalna i monetarna 
opreznost kako bi se obuzdala tražnja, i oprezna politika zaduživanja. Vladama 
nije lako da donesu i primene ove odluke. Ali kada se jednom nešto dogovori, to 
treba da bude primenjeno.