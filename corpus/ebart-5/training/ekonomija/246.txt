> Izvor: matf
> Datum: 
> Rubrika: ekonomija
> Naslov: Ni posle četiri meseca od raspisivanja tendera još se ne zna ko će dobiti posao 
> Članak:

sanacije starog i izgradnje novog mosta kod Beške

Kome će biti poveren posao sanacije starog i izgradnja novog mosta preko Dunava 
kod Beške, još uvek se ne zna iako je prošlo više od četiri meseca od 
zaključenja tendera koji je raspisala republička Direkcija za puteve. Deo 
radova na sanaciji postojećeg mosta, vrednih oko osam miliona evra, finansira 
Evropska investiciona banka, a preostalih 40 miliona evra obezbeđuje Evropska 
banka za obnovu i razvoj. Iako su učesnici na tenderu očekivali da će početkom 
januara biti izabran izvođač radova, to se još nije dogodilo, a ovih dana je od 
firmi koje su konkurisale, zatraženo da do 31. maja kod svojih banaka produže 
tenderske garancije, što znači da bi pregovori do konačnog zaključenja ugovora 
u tom roku trebalo da se okončaju.
- Nezvanično smo saznali da se Evropska investiciona banka opredelila za domaći 
Konzorcijum koji predvodi Mostogradnja, ali odluka mora biti usaglašena i sa 
Evropskom bankom za obnovu i razvoj koja je na osnovu anonimne dojave da jedna 
od članica Konzorcijuma nije izmirila poreske obaveze prema državi, zatražila 
od nas ažuriranje dokumentacije u cilju uvida u finansijske mogućnosti 
izvršenja posla. Predstavnici Konzorcijuma su se dogovorili da tu dokumentaciju 
što pre dostavimo Direkciji za puteve, ali moram da kažem da nama ta situacija 
deluje pomalo apsurdno imajući u vidu činjenicu koliko Direkcija za puteve 
duguje građevinarima iz Konzorcijuma na ime do sada izedenh radova - kaže za 
Danas generalni direktor Mostogradnje Branko Knežević.
On naglašava da posao na sanaciji postojećeg i izgradnji novog mosta kod Beške 
nije uobičajen, jer je osim za izvođenje rdova tender raspisan i za projekat. 
Ekspertska komisija je u prvu grupu svrstala projekat koji je ispred 
Konzorcijuma domaćih građevinara predala Mostogradnja i ocenila ga kao 
najkvalitetnije rešenje. U istoj kategoriji sa ocenom kvalitetnog projekta 
višeg ranga nalazi se francuski Vinči, a u drugu kategoriju svrstani su nemački 
Max Bogi i austrijska Alpina. Konstruktor iz Splita i ruski Mostotrest su 
eliminisani. Domaće firme ponudile su i najnižu cenu - 46 miliona evra, dok je 
francuski Vinči, koji je vrednost radova procenio na 57 miliona evra, Alpina je 
za sedam odsto skuplja, a Max Bogl za 14 odsto.
- Ponudili smo najbolji projekat, najkvalitetnije rešenje i pritom smo 
najjeftiniji, pa s pravom očekujemo da ovaj posao pripadne Konzorcijumu domaćih 
građevinara. To bi za nas značilo finansijsku stabilnost na duži period, 
oporavak firmi koje upošljavaju ukupno oko šest hiljada radnika, a najvažnije 
je što bismo time stekli reference od svetskog značaja koje nam omogućavaju da 
konkurišemo za licitacijama za referentne objekte u zemlji i inostranstvu. 
Praktično tim poslom vratili bismo se na mesto koje nam na tržištu pripada i 
koje smo imali 80-ih godina kada je država od naših poslova u inostranstvu 
ubirala više od dve milijarde dolara godišnje - naglašava Knežević i dodaje da 
odluku o izboru izvođača radova očekuje do kraja februara.
Mostogradnja, osim radova u zemlji, do kraja februara završava sanaciju visećeg 
mosta u Santa Domingu, koja je bila izuzetno složena jer su se radovi odvijali 
bez zaustavljanja saobraćaja na četiri kolovozne trake, u Maroku zajedno sa 
domaćim Planumom radi na trasi autoputa u dužini od oko 60 kilometara između 
Agadira i Kazablanke. Gradilišta su otvorena i u Libiji, Rusiji, a ove 
građevinske sezone, posle intervencije slovenačkog parlamenta, uspeli su da 
dobiju posao izgradnje vijadukta kod Maribora u Sloveniji. Ipak, u Mostogradnji 
naglašavaju da je za uspešno učešće na konkursima u inostranstvu, od presudnog 
značaja poverenje koje firme dobijaju za velike projekte na domaćem terenu.