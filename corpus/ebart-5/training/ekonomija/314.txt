> Izvor: matf
> Datum: 
> Rubrika: ekonomija
> Naslov: UVAS ĆE TRAŽITI OD SKUPŠTINE SRBIJE
> Članak:


Udruženje vojnih akcionara Srbije početkom iduće nedelje podneće Narodnoj 
Skupštini Republike Srbije inicijativu za upis akcija vojnim licima, vojnim 
penzionerima i građanskim licima na radu u vojsci na deo vojne imovine koja se 
prodaje, najavio je juče u Novom Sadu ekonomski savetnik tog Udruženja Branko 
Dragaš.
Za tu inicijativu Udruženje, koje je formirano maja 2005. godine, sakupilo je 
15.000 potpisa svojih članova.
Dragaš naglašava da, po proceni stručnjaka Udruženja vojnih akcionara Srbije 
(UVAS), ukupna vrednost vojne nije 900 miliona evra, kako je to prikazala Vlada 
Srbije, već tržišna vrednost vojne imovine iznosi više od deset milijardi evra. 
Da taj novac ne bi završio u tuđim rukama, UVAS traži od Skupštine Srbije da 
donese zakon o podeli akcija bez naknade svim građanima koji su radili u Vojsci.
U UVAS-u postavljaju pitanje: zašto, na primer, radnici i penzioneri NIS-a 
imaju pravo na upis akcija na državnu imovinu a građani koji su radili u vojsci 
nemaju pravo na državnu imovinu kojom upravlja vojska.
- Udruženje vojnih akcionara Srbije traži od Narodne Skupštine Republike Srbije 
da odmah zaustavi sadašnju prodaju i pljačku vojne imovine i da se izvrši 
realna tržišna procena kapitala vojne imovine - naglašava Branko Dragaš.
Branko Dragaš objasnio je kako bi bila raspoređene pare dobijene prodajom vojne 
imovine: 70 odsto novca bi pripalo vojnom budžetu za potrebe osavremenjavanja 
oružanih snaga Srbije, za povećanje plata i izgradnju 28.000 stanova za vojna i 
građanska lica; 15 odsto od dobijenog novca bi se prenelo u Vojni investicioni 
fond za podelu akcija svim vojnim akcionarima, a preostalih 15 odsto bi se 
prenelo u Privatizacioni registar za podelu ostalim građanima Srbije.
- Udruženje vojnih akcionara Srbije smatra da bi se na ovaj način u Vojni 
investicioni fond slilo više od 1,5 milijarde evra - istakao je Branko Dragaš 
juče u Novom Sadu.