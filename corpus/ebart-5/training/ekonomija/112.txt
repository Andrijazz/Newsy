> Izvor: matf
> Datum: 
> Rubrika: ekonomija
> Naslov: piše: Božidar Đelić 
> Članak:


office@djelic.net

Božidar Đelić, bivši ministar finansija, savetuje vas gde da uložite novac, 
kako da otpočnete biznis, šta da radite s akcijama... Ne zaboravite da pišete - 
možda vaš problem ili sugestija budu tema sledećeg teksta Božidara Đelića! 

Privatna svojina treba da bude pravilo, ali treba da postoje i značajni 
izuzeci, naročito u domenu infrastrukure, gde je državna svojina često bolja

Ovih dana se odvija žestoka bitka za kontrolu "Knjaza Miloša", uz učešće našeg 
najpopularnijeg sportiste, jednog inostranog investicionog fonda, direktora i 
sindikata preduzeća, kao i međusobno neusaglašenih institucija vlasti. Ovih 
dana se radnici tuku s policijom na pragu zrenjaninske "Jugoremedije", tražeći 
poništenje privatizacije. Ovih dana lider najveće sindikalne organizacije iz 
"tajnog radničkog regrutnog centra blizu Čačka" priziva njegove članove na 
nelegalne forme organizacije protiv razbojnika koji "pljačkaju zemlju kroz 
privatizaciju".
Svi ovi događaji se vrte oko kontrole sredstava proizvodnje i modela svojine 
koji će se uspostaviti u našoj zemlji. Najbolji analitičar i kritičar 
kapitalizma svih vremena - Karl Marks, naravno! - nije uzalud rekao da je 
kolektivna svojina nad sredstvima proizvodnje jedini način da se pređe iz 
kapitalizma u socijalizam i komunizam. Ako je išta 20. vek dokazao, to je da 
kolektivna forma svojine ne može biti dominantna: kapitalizam je pobedio 
komunizam na terenu životnog standarda i tehnologije.
l Put pun teškoća
Ali, očigledno je da je put u suprotnom pravcu, od socijalizma ka tržišnoj 
ekonomiji, pun teškoća. Privatizacija je srž tog procesa. Samim tim, pomenuti 
događaji su dokaz da se Srbija približava tržišnoj ekonomiji, ali i da svojina 
ne menja ruke uz jasno definisani društveni cilj i socijalni dogovor, već kroz 
sukob četiri naizgled suprotstavljene strane. To su:
1Potencijalni investitori, koji nude novac i sredstva za razvoj i zauzvrat 
očekuju zaradu.
2Menadžeri, sindikati i zaposleni, koji strepe za radna mesta i pitaju se koji 
investitori obezbeđuju najbolju budućnost preduzeća.
3Akcionari, u Srbiji uglavnom zaposleni, penzioneri i država, koji žele 
maksimalnu zaradu od svojih hartija od vrednosti.
4Država, koja brine za očuvanje kapaciteta i radnih mesta u zemlji.
Vidimo da ista lica mogu potencijalno imati sukobljene ciljeve. Ništa od toga 
nije novo niti začuđujuće, to sve čini normalni tok tržišne ekonomije. I 
najrazvijenije zemlje sveta imaju slične dileme. Iskustvo zemalja u tranziciji 
i moje lično u kreiranju programa privatizacije na Istoku pokazalo je da model 
besplatne podele akcija svima (vaučeri) ne daje dobre rezultate. Deluje 
demokratski, ali daje puno prostora za lov u mutnom. Trenutni srpski model, 
zapravo kombinacija prodaje za novac kroz javno nadmetanje, davanje garancija 
za dalje investicije i socijalni program, i besplatne dodele akcija zaposlenima 
i penzionerima, nije idealan ali je najbolji mogući u ovom momentu.
l Nepoželjne pojave
Međutim, kod nas se proces privatizacije tek uspostavlja i dolazi do mnoštva 
nepoželjnih pojava.
1Znatan broj direktora preduzeća odbija da potpiše prospekt preduzeća da bi 
izbegli mogućnost trgovanja njihovim akcijama na berzi. To onemogućava prodaju 
akcija zaposlenih i bar neko vreme izoluje  direktore od zahtevnog nadzora 
akcionara koji će ocenjivati njihov rad. Za neke društvene firme jedan od 
važnih razloga u odugovlačenju privatizacije jeste postojanje raznih "šema" 
direktora, gde ubiraju tajne provizije. Time dodatno obaraju vrednost preduzeća 
i spremaju se da ga jednog momenta preuzmu, često preko "inostranih" fondova 
koje kontrolišu. Društvena svojina nije svačija i ničija, već onih koji 
upravljaju preduzećem. Imali su svu vlast i nikakvu odgovornost. Nije ni čudno 
što se opiru promenama. Ali formalna potvrda ponude inostranog fonda 
akcionarima "Knjaza Miloša" od strane Komisije za hartije od vrednosti, koja je 
ovde striktno postupila po zakonu, pokazuje da odbijanje tržišne utakmice neće 
moći da potraje.
2U jednom broju privatizovanih preduzeća novi vlasnici nisu u stanju da 
obezbede sredstva za  razvoj preduzeća u skladu sa garancijama koje su dali. 
Skupili su dovoljno sredstava za kupovinu kapitala, ali nemaju dovoljno znanja 
ili finansijske podrške banaka da idu dalje. Potpisani ugovori im zabranjuju da 
prodaju deo svojine, da promene cilj poslovanja preduzeća ili da uvedu nove 
partnere. Tako je preduzeće u neku ruku blokirano i postavlja se pitanje šta 
dalje. Ta "ćorsokak privatizacija" treba da bude brzo rešena efikasnim nadzorom 
Agencije za privatizaciju, kroz raskid ugovora kada je jasno da vlasnik nije u 
stanju da izvrši obaveze. Život ide dalje.
3Naša regulativa je i dalje nepovoljna za manjinske akcionare. Najjeftiniji 
način da se dođe do kontrole preduzeća u Srbiji, gde država nema glavnu reč, 
jeste da se ubedi nekoliko značajnih akcionara da se izvrši dokapitalizacija po 
približno knjigovodstvenim vrednostima. Time se potiskuje udeo malih akcionara 
i zaposlenih i eliminiše njihovo učešće u upravljanju, a samim tim i smanjuje 
vrednost njihovih akcija. Do promene katastrofalnog Zakona o hartijama od 
vrednosti i izglasavanja novog zakona o privrednim društvima krajem ove godine, 
mali akcionari treba da se organizuju.
l Biće još problema
Svaka ova situacija je priča za sebe, ali uglavnom treba težiti ka 
ukrupnjavanju paketa i, gde je to moguće, sarađivati sa državom ukoliko ona ima 
akcije da bi se organizovao proces prodaje sa otvorenim nadmetanjem. Treba 
raditi i sa berzom i konsultovati nekoliko brokera, a ne samo onoga kojeg 
preporučuje preduzeće.
Biće još problema, budimo uvereni, jer nema perfektnog sistema, a interesi su 
veliki. Na duži rok, važno je da Srbija dobije formu kapitalizma koja joj 
odgovora. To znači, pre svega, da treba da dobije stabilnu svojinsku strukturu, 
koja će biti s jedne strane ekonomski efikasna, a s druge strane socijalno 
dobro prihvaćena.
U suštini, kome treba da pripada Srbija? Širokim slojevima društva? Radnicima i 
menadžerima? Moćnim domaćim porodicama i grupama? Strancima?
Neki bi hteli da podele svet između "divljeg kapitalizma" Amerike, Latinske 
Amerike, Rusije i Azije, gde krupni posednici dominiraju nad siromašnom 
obespravljenom masom, i "socijalnog kapitalizma" kontinentalne Evrope, gde je 
svojina pravično raspoređena. Nije sve baš tako jednostavno. Uzmimo primer 
Švedske. Poznata je po izuzetno visokom stepenu solidarnosti između ljudi, koju 
finansiraju visoki porezi, naročito na bogate. Manje se zna da je stepen 
koncentracije kapitala u Švedskoj doskoro bio jedan od najviših u svetu. 
Nekoliko porodica, kao što su Valenbergovi, bukvalno poseduje tu "socijalno 
odgovornu" zemlju.
l Šta nam valja raditi?
Pobornik sam konačne svojinske karte koja uvažava našu realnost, naše osobine, 
ali i svetska iskustva. To, naravno, znači da privatna svojina treba da bude 
pravilo, ali i da postoje značajni izuzeci, naročito u domenu infrastrukure, 
gde je državna svojina često bolja. Jer iskustva u privatizaciji struje, vode i 
železnice na Zapadu i Istoku nisu baš ohrabrujuća.
S druge strane, znatan deo naše ekonomije treba da liči na severnu Italiju, gde 
dominiraju mala i srednja porodična preduzeća koja brzo deluju na tržištu. Može 
se reći da su stvari u Srbiji pod kontrolom sve dok "gazda" može lično sve da 
vidi i određuje. Tada se dobro radi, odlučuje i zarađuje, sa činjenicom da i 
taj model ima svoja ograničenja u obimu poslovanja koji može da proizvede. Što 
se tiče velikih preduzeća, u znatnom broju sektora (automobili, informatika 
itd.) konkurencija je već svetska i prava šansa je da privučemo najbolje 
globalne lidere da vode naša preduzeća i otvaraju im svetska tržišta. To je i 
bilo naše iskustvo tokom protekle tri godine. To ne znači da zaposleni treba da 
prodaju svoje akcije ili da ne dobijaju akcije preduzeća. Poželjno je da i oni 
vežu deo imovine za uspeh firme i da budu konsultovani oko krupnih odluka. Ne 
priziva se povampirenje samoupravljanja, već primena onoga što najuspešnije 
firme dobro znanju: motivisana i uvažena radna snaga je najjači adut preduzeća.
Najzad, treba očekivati i prihvatiti pojavu nekoliko snažnih domaćih privatnih 
grupa. Naravno da se treba čuvati "tajkunizacije" u smislu tajnog uplitanja 
krupnog kapitala u politički život i težnje da se dobiju privilegije. Naravno 
da će i mnogi pokrenuti pitanje izvora ekonomske moći koja je stvorena tokom 
tmurnih devedesetih, kada je razorena srednja klasa. Zato je i toliko važna 
valjana primena Zakona o finansiranju političkih partija. Ali, istovremeno, 
treba se pomiriti s činjenicom da nema kapitalizma i njegovih blagodeti bez 
kapitalista i njihovog nagona da uvek nešto novo probaju i osvoje. Na nama je i 
na njima da ta činjenica bude mnogo bolje prihvaćena u Srbiji nego što je to 
danas slučaj.