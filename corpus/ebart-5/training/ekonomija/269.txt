> Izvor: matf
> Datum: 
> Rubrika: ekonomija
> Naslov: NAFTAŠI VEĆ NAGOVEŠTAVAJU NOVA POSKUPLjENjA DERIVATA
> Članak:


Cena benzina i dizela biće, za petnaestak dana, ponovo uvećana za dva do tri 
dinara, jer nafta i dalje poskupljuje na berzama
BEOGRAD - Potrošači goriva u Srbiji imaju mnogo razloga da budu zabrinuti zbog 
rastućih cena benzina i dizela. Protekle subote dogodilo se peto ovogodišnje 
poskupljenje (samo je 1. marta, za dva dinara gorivo pojeftinilo), a već 24. 
ili 25. maja uslediće novo povećanje cena derivata nafte, najavljuju domaći 
naftaši.
Najnovije cene benzina i dizela formirane su na osnovu takozvane prosečne 
berzanske vrednosti nafte tipa "ural" (između 4. i 24. aprila) koja je bila 
65,50 dolara po barelu, kao i dolara koji je u istom periodu vredeo 70,84 
dinara. Od 24. aprila do danas, sve vrste sirove nafte, pa i "ural", poskupele 
su za više od dva odsto, pa bi to mogao da bude siguran signal za novo 
predstojeće poskupljenje goriva na pumpama i to za dva do tri dinara. Zbog 
dramatičnih skokova cene sirove nafte, u više zemalja u Evropi, ali i diljem 
"ostalog" sveta, umesto dvonedeljnih, počeli su da primenjuju - nedeljne 
promene cene goriva. U Srbiji, zasad, na snazi je uredba koja obavezuje Vladu 
na automatske korekcije svakih 15 dana.
- Nažalost, ova uredba opet se, u slučaju poslednjeg poskupljenja, nije 
primenila dosledno, već je do promene na pumpama došlo s deset dana 
zakašnjenja, zbog čega su na gubitku i državni budžet, ali i mi koji u Srbiju 
uvozimo i prerađujemo naftu - žale se domaći naftaši.
Sirova nafta, od početka godine do danas, poskupela je za oko 30 odsto, a ceh 
njenog rasta najviše plaćaju zemlje koje je uvoze. U Srbiji 1. januara ove 
godine benzin (bezolovni, od 95 oktana) koštao je 77,70 dinara, a od protekle 
subote je 88,30 dinara. Litar "evrodizela" 1. januara bio je 72,10, a sada je 
83 dinara.