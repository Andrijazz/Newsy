> Izvor: matf
> Datum: 
> Rubrika: ekonomija
> Naslov: Odgovor na pitanje da li je šest hiljada građana utajilo porez na dohodak, 
> Članak:

naredne sedmice

Vladimir Ilić, direktor Poreske uprave Srbije, saopštio je sredinom prošlog 
meseca da se na osnovu ukrštanja podataka sa prijavama koje su podneli 
isplatioci prihoda, opravdano sumnja da oko šest hiljada građana nije ispunilo 
svoju zakonsku obavezu i podnelo prijave za porez na dohodak. U obveznike ovog 
poreza spadaju građani koji su u prošloj godini ostvarili godišnju zaradu veću 
od 986.640 dinara. Međutim, kako nam je rečeno u Poreskoj upravi Srbije, 
kontrola koja bi trebalo da utvrdi da li je reč o utaji poreza ili nečem 
drugom, još uvek nije završena, a rezultati se očekuju krajem naredne nedelje. 
Treba podsetiti da je prošle godine Poreska uprava, na osnovu podataka koje su 
dostavila preduzeća, procenila da su primanja oko 18 hiljada građana premašila 
limit od 867 hiljada dinara (važio za 2003. godinu), a broj građana koji su 
podneli prijave za porez na dohodak dostigao je tek 7.200. Međutim, prekršajne 
prijave podnete su samo protiv 983 poreska obveznika. 
Na adresu Poreske uprave Srbije, do isteka roka (31. mart), stigle su 7.723 
poreske prijave za porez na dohodak građana, što je za 500 više nego prošle 
godine. Najveću zaradu od oko 192 miliona dinara u prošloj godini ostvario je 
jedan obveznik koji stanuje na Dedinju, dok je najveći broj prijava stigao sa 
područja opština Novi Beograd, (1.100) i Niš (1.051). Među obveznicima koji su 
podneli prijave, najviše je ekonomista (1.200) i bez navedenog zanimanja (809).
Prošle godine je, od oko 1,5 miliona zaposlenih u Srbiji, čak 60 odsto primilo 
gotovo pet puta niže zarade u odnosu na propisani limit za oporezivanje plata, 
a samo 0,5 odsto ukupnog broja zaposlenih zarađivalo je više od hiljadu evra 
mesečno.