> Izvor: matf
> Datum: 
> Rubrika: ekonomija
> Naslov: Od septembra nova slika bankarskog tržišta u Srbiji
> Članak:


Kada krajem juna bude i zvanično odobrena dokapitalizacija Meridian banke u 
koju sa početnim kapitalom od 34 miliona evra ulazi francuska Kredi Agricol 
banka i završeni pregovori o kupoprodajnom ugovoru kojim je Erste banka 
ponudila najbolju cenu za većinski paket u Novosadskoj banci, slika bankarskog 
tržišta Srbije biće znatno promenjena. Umesto samo tri banke sa bilansnom sumom 
većom od 45 milijardi dinara i udelom na tržištu od oko 34,7 odsto na 
bankarskoj sceni Srbije pojaviće se još tri banke čija će bilansna suma biti 
između 20 i 45 milijardi dinara.
Božidar Đelić, bivši ministar u vladi Srbije koji će početkom jula i zvanično 
stati na čelo Meridian banke kao predsednik Upravnog odbora ali i čovek zadužen 
za širenje najveće evropske banke na region jugoistočne Evrope, ne krije da će 
kao članica Kredit Agricol, Meridian banka nastojati da preuzme lidersku 
poziciju u sektoru poslova sa stanovništvom. Slične ambicije ima i rukovodstvo 
Erste banke koje od početka nadmetanja za Novosadsku banku njavljuje 
preuzimanje liderstva do sada najuspešnije i najveće banke u Srbiji Rajfazen 
banke koja sama zauzima 13,7 odsto tržišta. 
Iako po bilansima nije na vrhu, ali jeste u prvih deset, i Hypo-Alpe -Adria 
najavljuje ambiciozno svoje buduće delovanje na tržištu Srbije i zaokret ka 
poslovanju sa stanovništvom u čemu će joj veliki takmaci biti Banka Inteza koja 
je kupila Delta banku, drugu po bilansnoj aktivi u Srbiji, HVB banka (posle 
preuzimanja Eksim banke) kao i Alfa banka (posle kupovine Jubanke). Ne treba 
izgubiti iz vida ni to da do kraja godine predstoji privatizacija još nekoliko 
banaka u kojima država ima većinski paket akcija i da je to način da se recimo 
i Unikredito pozicionira na našem tržištu. Očito, procene da je tržište Srbije 
gladno kredita i da njegovi građani nisu prezaduženi vodi ka sve većem jačanju 
konkurencije među bankama pa bi već septembarski izveštaj o poslovanju 
bankarskog sektora mogao da izgleda drugojačije od martovskog.