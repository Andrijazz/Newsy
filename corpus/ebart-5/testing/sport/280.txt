> Izvor: matf
> Datum: 
> Rubrika: sport
> Naslov: SEZONA ZA ČETVORICU ASOVA PARTIZANA JOŠ TRAJE, A DEO TIMA UVELIKO NA ODMORU
> Članak:


Ne znam da li sam više psihički ili fizički umoran, ali uvek sam tu za 
reprezentaciju - kategoričan je štoper Nenad Đorđević. Prozivka crno-belih za 
novu sezonu 17. juna

DOK je grupa iskusnijih (da ne kažemo starijih) igrača Partizana već potrošila 
odmor u inostranstvu i vraća se u Beograd, za četvoricu asova sezona još nije 
završena! Reprezentativne obaveza rastegle su takmičarski kalendar za Nenada Đ
orđevića, Simona Vukčevića, Nenada Brnovića i Nemanju Rnića do granica 
izdržljivosti, jer će se njih četvorica naći danas u avionu za Toronto, gde će 
selekcija SCG igrati prijateljski meč sa Italijom! 
Cena sjajnih igara ovih crno-belih fudbalera je zaista visoka, jer pored 
izuzetnog ritma u domaćem prvenstvu i kupu, imali su 12 paklenih mečeva u 
Evropi, a kroz sve to prožeto je i nekoliko okupljanja i utakmica u dresu sa 
državnim grbom, pa kad se podvuče crta, suma će biti oko 50 susreta ove sezone. 
- Verujte da ne znam da li sam više psihički ili fizički umoran, ali uvek sam 
tu za reprezentaciju, kada god selektor pozove, bio sam, jesam i biću spreman - 
kategoričan je štoper Partizana Nenad Đorđević.
Četvorica reprezentativaca dobili su od stručnog štaba šampiona iz Humske 1 
produženi odmor (mada je, u suštini, kraći nego ostatka ekipe), pa će se umesto 
17. juna, kada je zakazana prozivka, okupiti 24, kada će gro igrača Partizana 
biti na Tari na kondicionom delu priprema. 
Dakle, najveću glavobolju posle svega imaće stručni štab crno-belih koji će 
morati da vodi paralelne pripreme, jer svi moraju da budu u naletu forme 26. 
jula, kada Partizan očekuje prvi meč drugog kola kvalifikacija za Ligu šampiona.
Zato se smeškaju Kralj, Mirković, Ćirić, Nađ, Tomić, Odita, Emeghara, koji su 
na odmoru već 15 dana...