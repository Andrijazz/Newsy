> Izvor: matf
> Datum: 
> Rubrika: sport
> Naslov: MISTERIJA STOJAKOVIĆEVOG ZGLOBA NIJE REŠENA DO POČETKA DUELA SA LITVANIJOM
> Članak:


U normalnim uslovima oporavak traje od osam do deset dana - priča dr Dragan 
Radovanović. Želim da pomognem drugarima - poručuje Peđa

TRENUTAK prilikom nezgodnog doskoka jednog čoveka za sate i dane glavobolje 
čitave nacije. Peđa Stojaković izvrnuo je skočni zglob protiv Turske, magnetna 
rezonanca otkrila je naprsnuće, pa se strepnja uvukla u kosti svima pred 
četvrtfinale Srbija i Crna Gora - Litvanija. Svima, čak i našim rivalima.
Da li je ubojiti košarkaš u stanju da pomogne našem timu? Mi to želimo više od 
svega, rivali, što je normalno, to ne žele nikako.
- Dao bih sve da budem na terenu i pomognem drugarima u ovako teškom momentu - 
jasan je kapiten i najbolji strelac plavih na turniru.
Međutim, jasan je i doktor ekipe Dragan Radovanović.
- Sve ćemo preduzeti, ali šanse su male. Bolovi su jaki i smanjena mu je 
pokretljivost. U normalnim uslovima oporavak traje od osam do deset dana - 
priča Radovanović.
Završna faza EP na kojem plavi brane zlato nikako ne spada u "normalne uslove". 
Sama pojava Stojakovića na terenu znači ostatku ekipe na polju samopouzdanja. 
Da ne spominjemo kako bi se osećaju oni s druge strane terena. Ipak, ne smemo 
zaboraviti Peđino zdravlje. On je sa "rovitim" zglobom prošle godine odradio 
cele pripreme reprezentacije, sa grimasom odigrao čitav turnir u 
Indijanapolisu, sve mu se vratilo zlatom, ali i hroničnom povredom koju je 
vukao skoro pola NBA sezone.
Svi želimo Stojakovića na terenu, ali koga nema bez njega se - MORA!