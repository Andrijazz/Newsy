> Izvor: matf
> Datum: 
> Rubrika: sport
> Naslov: NAŠE TENISERKE MOGUĆE RIVALKE U TREĆEM KOLU TURNIRA U MAJAMIJU
> Članak:


KO je bolji, Jelena Janković ili Ana Ivanović? Odgovor na ovo pitanje mogli bi 
da dobijemo već za nekoliko dana na velikom VTA turniru u Majamiju (nagradni 
fond 3.115.000 dolara). I pored toga što mnogi domaći navijači verovatno 
priželjkuju da se obe naše najbolje teniserke plasiraju u završnicu ovog 
takmičenja, žreb je hteo da se Ana i Jelena (u slučaju da uspešno preskoče 
prethodne prepreke) sastanu već u trećem kolu!
Najbolje plasirana srpska teniserka Jelena Janković u Majamiju je određena za 
18. nosioca i biće slobodna u prvom kolu. U drugoj rundi čeka bolju iz duela 
Katarina Srebotnik (Slovenija) - Nikol Vaidsova (Češka). 
S druge strane, Ivanovićeva će morati da igra i u prvoj rundi (protiv pobednice 
kvalifikacija), dok je u drugom kolu čeka deseti nosilac Ruskinja Nađa Petrova. 
Na turniru u Majamiju okupiće se najjače teniserke sveta. Prvi nosilac je 
Francuskinja Ameli Morezmo, drugi Ruskinja Marija Šarapova, a tu su i sestre 
Vilijams, Anastasija Miškina, Jelena Dementijeva...