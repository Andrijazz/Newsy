> Izvor: matf
> Datum: 
> Rubrika: sport
> Naslov: "Delije" se sjajno zabavljale u meču protiv Zagreba
> Članak:


Kolika je mogućnost, izražena u procentima, da navijači Crvene zvezde "troše 
grlo" u čast hrvatskog košarkaša? Odgovor je lak - jednaka kao mogućnost 
klicanja igraču komšijskog Partizana. Znači, nikave. Svaki poznavalac prilika u 
ludoj zemlji sa brdovitog Balkana dao bi identičan, negativan, odgovor. E, nije 
baš tako. Transformaciju "delija" najbolje je osetio, ni kriv ni dužan, 
dvadesetogodišnji bek Zagreba Krunoslav Simon.
Tokom treće deonice duela 13. kola Gudjir lige između Crvene zvezde i Zagreba, 
na prozivke dela publike Simon je odreagovao podizanjem palca i osmehom. Kada 
se očekivalo da će ga "delije" nagraditi uvredama, Simonu je malo, po malo, 
počeo da skandira ceo "Pionir". Šok, zbunjenost na licu dvadesetogodišnjeg 
košarkaša...
Kada ga je trener Davor Vučković povukao sa parketa, Simon je nemušto slegao 
ramenima, objašnjavajući saigračima sa klupe da ne zna šta ga je snašlo. 
Sigurno nikada nije čuo za bivšeg fudbalera Partizana Simona Vukčevića, pa mu 
je slogan "daj koš Simone" bio razumljiv kao kinesko pismo. Simonov osmeh i 
dečačka faca razoružale su čak i "najnehrvatskije" navijače u Srbiji.
Huk sa tribine "ustani Simone" naterao je Krunoslava da otpozdravi publici, a 
potom se iz hiljade grla zaorilo "Simone, Srbine". Pacifističku idilu pokvario 
je slogan, doduše manje grupe, "Simone, ustašo", ali je simpatija prema beku 
Zagreba pobedila ratni poklič.
Duel u "Pioniru" sigurno će poslužiti kao obrazloženje čelnicima Jadranske lige 
da sa regionalnim takmičenjima treba nastaviti. Policija je slobodno svoje 
štitove mogla da odloži u "marice" i da se zabavlja sa navijačima. "Delije" su 
poslale poruku mira, valjda su na redu ostali navijači, iz ma koje države. Da 
se, možda, konačno usvoji Monteskjeova izreka: "Rođen sam kao čovek, a slučajno 
sam Francuz"... 