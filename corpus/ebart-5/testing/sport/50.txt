> Izvor: matf
> Datum: 
> Rubrika: sport
> Naslov: Stručni štab plavih za megdan u Lesteru (3.jun TV 20), ostaje veran sistemu 
> Članak:

igre 3-5-2

Selektor Savićević odavno se odlučio za ovu taktičku formaciju i nije bilo 
razloga da je ovom prilikom 
menjamo- kaže trener plavih Vladica Popović 

Zbog nedovoljnog vremena za oporavak plavih internacionalaca iz Španije, 
Mijatovića, Kovačevića, Miloševića i NJeguša, selektor našeg nacionalnog tima 
Dejan Savićević, na travu "Vokers" stadiona u Lesteru, 3.juna (TV prenos 20 
sati), neće biti u prilici da "Gordom Albionu"suprostavi najjači tim. Uprkos 
ovoj činjenici, naši najbolji fudbaleri primeniće istovetan sistem igre koji će 
im pomoći da se četiri dana kasnije domognu bodova u kvalifikacionom duelu sa 
Finskom.
- Naš selektor se već ranije odlučio za formaciju 3-5-2 i zato nema razloga da 
ovu taktiku menjamo u susretu sa Engleskom. Naš domaćin je insistirao da u igru 
uđe 22 igrača, tako da ćemo imati priliku da utvrdimo trenutnu formu velikog 
broja kandidata za najbolji tim koji će zaigrati protiv Finaca - objašnjava 
Vladica Popović, pomoćni trener naše reprezentacije.
Licitaciji koju je započeo selektor Savićević, a tiče se broja bodova koje je 
neophodno osvojiti u Helsinkiju i Bakuu, pridružio se i nekadašnji trofejni 
trener Crvene zvezde.
- Neosporno je da bi nas kvota od šest uknjiženih bodova sasvim rasteretila 
pred nailazeća iskušenja sa Velsom i Italijom. Međutim, iskustvo me uči da 
fudbal često ume da režira i neke sasvim nepredviđene stvari koje ne postoje u 
statistikama i papirima. U svakom slučaju, mi ćemo iz sebe izvući maksimum i 
potruditi se da ne dođemo u situaciju da čekamo na kiks rivala- naglasio je 
Popović.
Holandski šampionat u četvrtak je priveden kraju i Dragoslav Jevrić,čuvar mreže 
kluba iz Arnema i srpsko-crnogorske reprezentacije, odmah je pohitao u njemu, 
dobro-znanu bazu S.C."Partizan Teleoptik".
- Svi smo savršeno svesni odgovornosti i značaja utakmica koje su pred nama i 
verujem da uz adekvatan angažman svakog pojedinca rezultati koje svi potajno 
očekujemo, ne bi smeli da izostanu. U psihološkom smislu bilo bi od izuzetnog 
značaja da pružimo dostojan otpor i ostvarimo pozitivan rezultat u megdanu sa 
Englezima, tada bi Finci i Azerbejdžanci imali minimalne šanse- uverava 
Dragoslav Jevrić.