> Izvor: matf
> Datum: 
> Rubrika: sport
> Naslov: Partizan pored utakmice od Efesa na kraju Evrolige izgubio i još jednog važnog 
> Članak:

igrača

Amerikanac Blejk Step pauziraće oko šest nedelja, zbog povrede koju je zadobio 
u utakmici 14. kola Evrolige protiv Efes Pilsena (49:74). Posle pregleda i 
snimanja koje je obavljeno juče, ustanovljeno je da je bek Partizana pretrpeo 
delimičnu rupturu kolateralnog ligamenta levog kolena. Operativni zahvat nije 
potreban, a Step bi trebalo da se vrati na teren najkasnije za šest nedelja, 
što znači tri-četiri kola pre kraja Gudjir lige.
U takvoj situaciji crno-beli nemaju izbora do da se okrenu tržištu i provere da 
li u ovo doba sezone može da se pronađe neko zadovoljavajuće rešenje. Potraga 
za makar privremenim pojačanjem je neophodna jer su na poziciji plejmejkera 
iscrpljeni svi unutrašnji resursi. Step je posle povrede Vuleta Avdalovića 
preuzeo najveći deo tereta u organizaciji igre, mada se mnogo bolje snalazi na 
mestu beka-šutera. Kao nominalni plejmejker Partizanu je ostao samo 18-godišnji 
Boris Bakić, u nedelju protiv Pivovarne će morati da pomognu Božić ili 
Tripković, "u vatru" će možda biti bačen i junior Ivan Paunić... Ipak, više je 
nego jasno da niko od njih ne može biti trajna opcija, naročito ako se ima u 
vidu da već od četvrtka kreću borbe za prvi domaći trofej ove sezone, Kup 
Radivoja Koraća.
- Poraz od Efesa je ubedljiv, ali nije strašan koliko Stepova povreda. Reč je o 
pozitivnoj ličnosti, momku koji se odlično uklopio u tim, postao deo našeg 
sistema i bio važan "šraf" na terenu, ali i u svlačionici. Videćemo šta možemo 
da uradimo da nadoknadimo taj hendikep, neke korake ćemo morati da preduzmemo - 
izjavio je trener Duško Vujošević, svestan da će isto koliko i Step van terena 
biti Avdalović i Predrag Šuput, dok je za Slobodana Božovića sezona završena.
Okršaj sa superiornim prvakom Turske, iz koga će kao dokument ostati rekordno 
mali učinak od 15 poena u drugom poluvremenu (šest plus devet), označio je kraj 
svojevrsnog mučenja, u šta se Partizanovo bitisanje u Evropi pretvorilo nakon 
odlaska Milana Gurovića, odnosno povreda Dejana Milojevića i Avdalovića. Nema 
sumnje da su mladi igrači, u prvom redu Uroš Tripković, dosta napredovali i da 
će njihovo novostečeno iskustvo puno značiti ekipi koja u domaćoj Super ligi 
ima cilj da osvoji titulu četvrti put zaredom.
Ali umor i frustracija od neuspeha u najjačem evropskom takmičenju preksinoć su 
bili evidentni, kako na tribinama, tako i na klupi. Svi pehovi i opravdanja - 
makar ona realno stajala na čvrstim nogama - ne mogu ublažiti osećaj 
nezadovoljstva. I dok su bili kompletni, crno-beli su ostvarili samo jednu 
pobedu i pet poraza, već tada izgubivši realne izglede da se dokopaju toliko 
željenog mesta u "Top 16" Evrolige. Sve što se desilo posle manje-više je bila 
improvizacija sa unapred poznatim epilogom.