> Izvor: matf
> Datum: 
> Rubrika: sport
> Naslov: POSLE NOVOG INCIDENTA U PODGORIČKOM TUNELU
> Članak:


U gužvi u tunelu na stadionu trener Železnika "zaradio" masnicu ispod levog oka 
i rasečenu usnu. - Izlivi mržnje i povici: "Srbe na vrbe", "ubi, ubi Srbina", 
"cigani, cigani"...

Ozloglašeni tunel na gradskom stadionu u Podgorici minule subote je posle 
prvenstvene utakmice 27. kola između Budućnosti i Železnika (0:0) dobio novu 
"epizodu". U gužvi, guranju i udaranju ispred svlačionica najgore je prošao šef 
stručnog štaba Beograđana Čedomir Đončević, kome je rezervni golman domaćina 
Mladen Božović sa dva udarca u predelu glave napravio masnicu ispod levog oka i 
rasekao usnu. O ovim zbivanjima trener ligaša iz beogradskog predgrađa je rekao:

- Ništa se ne bi dogodilo da smo mogli odmah da uđemo u svlačionicu, ali nismo 
imali ključ. Fudbaleri Budućnosti su mirno ulazili u svoju, a pojedini se čak i 
pozdravljali sa našim igračima. Tada je došao pomoćni trener domaćina Božo 
Vuković i počeo da nas vređa. Istrčali su neki igrači Budućnosti i nastala je 
gužva i guranje. Hteo sam da razdvojim mog Savića i domaćeg rezervnog golmana 
Božovića, ali je tu situaciju iskoristio Podgoričanin i dva puta me udario. 
Zatim je intervenisala policija i smirila nepotrebno uzavrele strasti.

Đoinčević ističe da je na terenu sve bilo u redu, kao i da oprašta ispad mladom 
golmanu i nada se da je ovaj shvatio da je pogrešio.

- Prišao mi je posle svega Božo Vuković, sa kojim sam inače prijatelj više od 
jedne decenije i priznao da je prenaglio. Moram da istaknem da nije bilo 
velikog incidenta, ali i da svi sportski prihvatamo pobede i poraze.

Kao uzročnika dešavanja domaćin apostrofira Olivera Kovačevića, 
reprezentativnog golmana i čuvara mreže Železnika, koji je navodno odugovlačio 
sa ubacivanjem lopte u igru. Kapiten ligaša iz beogradskog predgrađa je 
odgovorio na optužbe:

- Kao reprezentativac nikada sebi ne bih dozvolio da pravim bilo kakve 
incidente. Uostalom, oni koji me dobro poznaju znaju da nisam konfliktna 
ličnost. Ništa loše i nepošteno nisam uradio.

Na pitanje šta se događalo u Podgorici, Kovačević je kazao:

- U drugom delu nisu postojali uslovi za odigravanje utakmice. Bio sam ispod 
tribine sa pristalicama domaćeg kluba. Vređali su me i gađali čime su stigli: 
kamenicama, ciglama, upaljačima, čak i patikama. Bio sam kao glineni golub na 
strelištu, ali srećom nisam pogođen. Posle utakmice, kao kapiten, prišao sam 
sudijama, pozdravio se sa njima i krenuo u svlačionicu. Na putu ka tunelu 
vređali su me pomoćni trener Budućnosti i rezervni golman zbog zadržavanja 
vremena. U tunelu je bilo guranja, ali je policija brzo intervenisala. Nisam 
video trenutak kada je povređen naš trener. Kada smo napustili stadion u 
pratnji policije, videli smo razbijene izloge, ali ne i šta se događalo na 
ulicama Podgorice.

Da li ste ipak videli tuču u tunelu?

- Ne. Video sam guranje, ali ne i tuču. Niko od igrača nije povređen. Sve se 
ipak dobro završilo, - odgovorio je Kovačević.

Golman Železnika još ne može da veruje da je u Podgorici doživeo mržnju i 
vređanje na nacionalnoj osnovi:

- Skandirali su "Srbe na vrbe", "ubi, ubi Srbina", "cigani, cigani"... Zaista 
ne mogu da shvatim da se tako "navijalo" i zašto.

Pokušali smo da čujemo i Uroša Savića i od njega saznamo šta se sve dešavalo u 
po zlu čuvenom podgoričkom tunelu, ali on juče nije bio dostupan.