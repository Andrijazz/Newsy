> Izvor: matf
> Datum: 
> Rubrika: sport
> Naslov: U PARTIZANU PRED POČETAK PRIPREMA ZA NOVU SEZONU 
> Članak:


Do petka ću dati odgovor kaže za "Politiku" ovaj poznati fudbaler. - Ponude iz 
Španije i Grčke nisu interesantne, kao ni odlazak na Istok 
  
Neprijatna sećanja na sve ono što mu se dešavalo u poslednje četiri godine u 
španskom Valjadolidu, Dragan Ćirić je brzo izbrisao posle sedmodnevnog odmora 
sa porodicom u Turskoj, i kako kaže vrlo brzo se okrenuo novim obavezama i 
planovima, koji ni ovog puta nisu mali. 
Angažovanjem iskusnog Ivana Tomića i nekoliko darovitih igrača iz domaćeg 
šampionata direktor Bjerković i trener Vermezović mogu mirno da zatvore knjigu 
ovogodišnjih želja, ali glavni stručni tandem u Partizanu ne krije da ima još 
neke planove. U Humskoj, posebno Nenad Bjeković ne kriju da je Dragan Ćirić 
velika želja, i da bi sa njim "crno-beli" ponovo imali šampionske ambicije.

Ovaj poznati fudbaler, koji zapravo u Barseloni i Valjadolidu nije dobio pravu 
šansu, trenutno je u Beogradu gde očekuje novi rasplet. Posle odlaska iz 
Partizana Ćirić je jedinio pravu šansu dobio u grčkom AEK-u dok ga je vodio 
Ljubiša Tumbaković.

Šta trenutno radi Dragan Ćirić?

- Ništa posebno. Kao slobodan igrač imam nameru da nađem novi klub. Ovih dana, 
najverovatnije do petka ću odlučiti na koju ću stranu poći, kaže on.

Kakve su šanse da ponovo obučete "crno-beli" dres?

- Realno šanse su velike, ali videćemo. Postoje neke ponude iz Španije i Grčke, 
ali mi one nisu interesantne, priznaje Ćirić.

Mnogi naši fudbaleri u poslednje dve godine odlučuju se da krenu na Istok. 
Koliko je Vama zanimljivo to fudbalsko tržište?

- Nisam od onih igrača koji ću po svaku cenu promeniti sredinu. Odlazak na 
istok mi zaista nije interesantan.

Nedavno su direktor Bjeković i Ćirić razgovarali , a o epilogu tog razgovora 
ovaj poznati fudbaler kaže:

- Sa Nenadom sam veliki prijatelj, tačno je da smo se sreli, ali o fudbalu je 
bilo najmanje reči. Tačno je da mi je direktor ponudio da dođem u Partizan, a 
ja sam mu rekao da ću konačnu odluku doneti do petka, kada klub počinje 
pripreme za novu sezonu.

Ne krije popularni Ćira da ima i volju i želju da ponovo obuče Partizanov dres, 
ali isto tako ne krije da će konačnu odluku doneti uz pomoć porodice. Za sina 
Marka(5) i ćerku Lauru(3) povratak u Beograd značio bi jedan novi početak, a za 
njihovog oce povratak u "staro ognjište". 

Mnogi će reći da se Partizan u ovogodišnjem prelaznom roku previše okrenuo 
igračima koji su bliži završetku karijere, ali biće sigurno i onih koji 
smatraju da mladići kao što su Vukčević, Radović, Rnić i ostali mogu još puno 
da nauče uz Ćirića, Ilića, Tomića, Mirkovića...

- Partizan sa tim mladićima ima divnu perspektivu, priznaje Dragan Ćirić. Znam 
da moj klub i ove sezone ima velike ambicije, posebno na međunarodnoj sceni. 
Znam da je prioritet plasman u Kup UEFA. Verujem da učesnik Lige šampiona ima 
dovoljno snage da prezimi u Evropi. Nadam se da ćemo se brzo videti, poručio je 
Dragan Ćirić, pred dane velike odluke.

Partizan ili nešto drugo, pitanje je sad za Dragana Ćirića...