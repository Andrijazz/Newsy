> Izvor: matf
> Datum: 
> Rubrika: sport
> Naslov: RADNIČKI IZ KRAGUJEVCA DEBITOVAO U TREĆOJ LIGI
> Članak:


ZA kratko vreme "Radnički" je organizovao klupsku administraciju i poslovanje 
na zapaženom nivou, ali je na otvaranju fudbalske sezone zatajio rezultat. Na 
stadionu "Čika Dača" gostovalo je "Jedinstvo" iz Užica, pa je na kraju bilo 
1:1. "Radnički" nije iskoristio prednost domaćeg terena, uprkos zalaganju i 
dominaciji nije uspeo da postigne više od jednog gola. Gosti su prvi poveli 
golom centarhalfa Vladimira Milojevića koji je izbliza zatresao mrežu posle 
izvedenog kornera. Izjednačio je Petar Raković, najbolji igrač na terenu 
udarcem sa dvadesetak metara. Kragujevčani su stvorili brojne šanse, čak četiri 
puta šutirano je glavom, ali lopta nije htela da uđe u gol.
- Spremno smo dočekali prvenstvo, obavili smo veliki posao na nivou kluba. Sada 
vodimo računa o svakom dinaru u poslovanju. Najbolji primer je odlazak 
šestorice mladih igrača, koji su na zahtev roditelja promenili sredinu boravka. 
Od tih mini transfera klub je dobio 800.000 dinara neophodnih za najosnovnija 
mesečna plaćanja. Podsetimo se, u prethodnom periodu, klub je napustilo 25 
igrača - prvotimaca, a pod kakvim uslovima su obavljeni transferi se ne zna - 
kaže Kosta Živanović, predsednik "Radničkog".