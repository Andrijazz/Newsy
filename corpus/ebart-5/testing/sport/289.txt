> Izvor: matf
> Datum: 
> Rubrika: sport
> Naslov: Naš as potpisao ugovor sa Atletikom
> Članak:


Fenomenalan doček u Madridu, a u klubu obećali da će ostati Tores i da će 
igrati uz Mateju. Na "Kalderonu" do 2008. godine

Osmesi, blicevi, gomila novinara i Mateja Kežman u dresu novog kluba, 
madridskog Atletika! Juče nešto posle podneva, sada već bivši član engleskog 
šampiona Čelsija, potpisao je trogodišnji ugovor sa ekipom sa "Visente 
Kalderona". Fernando Tores, prvi strelac tima, dobio je partnera u špicu, a svi 
u klubu očekuju da će to biti pun pogodak.

- Nisam očekivao ovakav doček, bilo je toliko mnogo novinara, sve je bilo veoma 
uzbudljivo. Istina je da smo u utorak dugo pregovarali, ali najvažnije je da je 
dogovor postignut i da sam potpisao ugovor na tri godine - kaže Mateja.
Odmah posle formalnosti potpisivanja, Kežman je u crveno-belom dresu Atletika 
izašao na teren. Pored reportera bio je i veliki broj navijača na tribinama 
koji su bili radoznali da isprate prve korake Kežmana na travi "Kalderona".
- Bilo je to nešto posebno, stvarno sam lepo dočakan ovde i sada ostaje da se 
dobro spremim za novu sezonu. Dobio sam uveravanja čenika kluba da će Fernando 
Tores ostati i da ćemo igrati zajedno. Mislim da ćemo biti veoma uspešni i da 
je Španija dobila novi sjajan tandem. U klubu žele da imamo jak špic i cilj nam 
je da se plasiramo u neki od evrokupova - kaže reprezentativac SCG.
Bilo je dosta spekulacija o tome koliko iznosi vrednost transfera Kežmana u 
Atletiko. U utorak je bilo reči o sumi od sedam miliona evra, potom je "As" 
došao do informacije da se ipak radi o devet miliona, a dobro upućeni izvori 
kažu da je Kežman uspeo da izdejstvuje da dobija 2.2 umesto 1.9 miliona evra po 
sezoni!
Reprezentativac SCG je sinoć trebalo da doputuje u Beograd, posle uspešno 
odrađene promocije i medicinskih pregleda. Ostrvska štampa juče je donela 
tekstove u kojima Kežman žali zbog loše epizode u Londonu.
Nije krio da je je nezadovoljan u Engleskoj i da nije povukao ovakav potez, to 
bi se verovatno loše odrazilo na nastavak njegove internacionalne karijere. U 
izjavi za BBC i još nekoliko ostrvskih medija, po završetku uspešnih razgovora 
u Madridu, rekao da se za njega interesovao veliki broj ekipa.
- Barem dvadeset klubova me je kontaktiralo. Jedino je bilo pitanje ko od njih 
može da ispuni moje uslove. Ono što još ne razumem je zašto nisam postao zvezda 
Čelsija. Svi koji su želeli da me dovedu očigledno misle da imam sve preduslove 
da budem zvezda-golgeter. Jednostavno, u tom klubu nisu verovali u mene - kaže 
Kežman.
Ono što je važno je da je Čelsi sada prošlost i da će u Madridu naš 
reprezentativac imati mnogo više prilike da pokaže koliko vredi.
- Dopada mi se filozofija rada Atletika. Uvek me je privlačio ovaj tim i zato 
sam ga odabrao. Ovo je treći klub po veličini u Španiji.
Pregovore sam vodio sa predsednikom Enrikeom Serezom, finansijski deo ugovora 
je bolji nego u Čelsiju, ali moja osnovna briga je igra na terenu. Gladan sam 
postizanja golova, neće mi biti teško da budem bolji nego u Čelsiju - smatra 
Kežman koji je posle višemesečnih najava konačno rešio svoj status.