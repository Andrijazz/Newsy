> Izvor: matf
> Datum: 
> Rubrika: sport
> Naslov: Naše odbojkašice savladale Peru sa 3:2, iako su gubile 2:0 i bile na pragu 
> Članak:

poraza. Sada je i teoretski obezbeđen plasman u drugi krug

Terzić: Dobro je, srećno se završilo. Ovo je nauk da opuštanja ne sme da bude

Odbojkašice SCG zabeležile su i treću pobedu na SP u Japanu! Savladale su Peru 
rezultatom 3:2 (22:25, 21:25, 25:20, 25:16, 25:23), ali su do pobede došle 
posle mnogo problema i puna dva sata igre. Jer posle prva dva seta na semaforu 
stajalo je SCG - Peru 0:2?!
Bila je to prava agonija u kojoj Srpkinjama bukvalno ništa nije išlo od ruke. 
Servis katastrofalan, primači nesigurni, blok kao da nije postojao. Pravi horor 
za sve one kojima su odbojkašice, posle dva sjajna trijumfa nad Italijom i 
Kubom, prirasle za srce. Srećom, devojke su na vreme shvatile da je đavo odneo 
šalu, uozbiljile se i veoma brzo stvari su došle u ravnotežu.
Srpkinje su uspele da izjednače rezultat na 2:2, u istom tempu i sa identičnim 
odnosom prema protivniku došle su u petom, odlučujućem setu do 14:10 i 
nedostajao je još samo završni udarac, jedan poen za pobedu. A onda, kao da je 
ponovo sve stalo. Peruanke su izjednačile, naše propustile čak četiri meč 
lopte, da bi u toj horor završnici, ipak, na kraju kvalitet došao do izražaja.
Ovom pobedom, trećom u seriji, naše devojke su ispunile plan zacrtan pre 
dolaska u Japan, a to je da se plasiraju u drugi krug. Naravno, sada nema mesta 
opuštanju, a ovaj meč s Peruom je dobra opomena da lakih protivnika nema.
- Očekivao sam da će biti teško, jer se radi o ozbiljnoj ekipi koja ima 
kvalitet - rekao je zadovoljan novom pobedom selektor Zoran Terzić. - Videlo se 
da Peruanke imaju motiv, da su u ovaj duel ušle s namerom da nam se revanširaju 
za poraz u Alesiju samo nedelju dana pred odlazak u Japan. Posle katastrofalnog 
početka, digli smo igru i uspeli da preokrenemo rezultat. Srećno se završilo, 
ali je ovo odlična pouka da opuštanja ne sme biti. Ova pobeda je značajna baš 
kao i one protiv Italije i Kube.
Kapiten reprezentacije Vesna Čitaković-Đurišić ističe psihičku stabilnost ekipe.
- Loše smo počele jer se nismo snašle protiv njihovog kombinovanog napada. 
Kasnije smo se pribrale, napravile kontru i uspele da preokrenemo rezultat, što 
je po meni još jedan dodatni kvalitet ovog izdanja naše reprezentacije. 
Pribrale smo se na vreme i pronašle pravi ritam.