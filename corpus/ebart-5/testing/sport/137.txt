> Izvor: matf
> Datum: 
> Rubrika: sport
> Naslov: Porto i mančester igrali 1:1 u revanšu u engleskoj
> Članak:


MANČESTER - Drama na "Old Trafordu" pokazala je još jednom zbog čega je Liga 
šampiona najatraktivnije takmičenje u evropskom fudbalu. U meču osmine finala 
između Mančester junajteda i Porta nije bilo pobednika (1:1), ali je 
zahvaljujući pogotku Koštinje u 90. minutu, šampion Portugala izborio plasman u 
četvrtfinale, među osam najboljih ekipa na Starom kontinentu. 
Bila je to utakmica fantastičnog ritma, neizvesna do samog kraja. Aleks 
Ferguson je rešio da meč počne sa dosta izmena u timu, iznenađenje je bilo 
izostavljanje napadača Luja Sahe i ulazak u startnu postavu reprezentativca 
Škotske Darena Flečera, ali se to ispostavio kao dobar potez, jer je ključ meča 
bila bitka na sredini terena. Mladi fudbaler je dobio dosta duela na sredini 
terena, a Porto, koji je u početku bio dosta rezervisan, napravio je puno 
problema odbrani Mančestera. Golman Tim Hauard je u nekoliko navrata sjajno 
intervenisao i sprečio Portugalce da zatresu mrežu, a kada se sve sabere, Porto 
je taktički nadmudrio rivala. Igrači u plavo-belim dresovima, strpljivo su 
čekali svoju priliku i na kraju, mora se reći zasluženo, uspeli da stignu do 
izjednačenja. Problemi koje Mančester ima u igri došli su do punog izražaja, 
mada se mora priznati da je i sudijska trojka imala svoje propuste, naročito u 
45. minutu kada je zbog pogrešne procene pomoćnika, kada je poništen regularan 
gol Pola Skolsa.
Mančester je poveo u 32. minutu. Džon O'Šej je sve uradio, odlično je 
centrirao, a Skols preciznim udarcem glavom, zatresao mrežu Porta. Činilo se 
tada da će sve ići uobičajenim tokom kada je reč o utakmicama Mančestera u Ligi 
šampiona, ali se ispostavilo da je čvrsta i organizovana igra Portugalaca bila 
teško breme za izabranike Aleksa Fergusona.
Odluka je pala u poslednjem minutu regularnog toka. Drama je bila na vrhuncu, 
Mančester se neočekivano branio, kada je Beni Mekarti, tvorac pobede Porta u 
prvom meču izveo slobodan udarac, Hauard je odbio loptu, ali samo do Koštinje - 
1:1! Kraj svih nada za Mančester o plasmanu u četvtfinale, velika radost 
trenera Hoze Maurinja i navijača Porta koji su u priličnom broju stigli u 
Englesku. Tako je prošlogodišnji osvajač Kupa UEFA ostao u prilici da se bori 
za najvredniji trofej evropskog klupskog fudbala. 