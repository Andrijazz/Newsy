> Izvor: matf
> Datum: 
> Rubrika: sport
> Naslov: USPEH NAŠE ATLETIČARKE NA IAAF KROSU "LOTO IRIS KROSKUP"
> Članak:


Na postolju pobednica Etiopljanka Erkeso, drugoplasirana bivša Etiopljanka 
Džamal i Olivera Jevtić. - Poraz šestostrukog prvaka Evrope Lebida

Na teškoj kros stazi u parku Van laken u Briselu, na kojoj je pre dve godine 
održan svetski šampionat, Olivera Jevtić je potvrdila da se uspešno vratila u 
nekadašnju formu. Prošle nedelje osvojila je četvrto mesto na Evropskom 
prvenstvu u krosu u Tilburgu, a juče u svetskoj konkurenciji zauzela je treće 
mesto propustivši ispred sebe samo dve sjajne trkačice iz Afrike.
Na IAAF krosu "LOTO Iris kroskup" pobedila je Etiopljanka Tejiba Erkeso, 
23-godišnja atletičarka koja odlično poznaje briselsku stazu. Na njoj je 2004. 
održano Svetsko prvenstvo u krosu, a Erkeso je u dva dana osvojila treće mesto 
na kratkoj stazi (4 km) i peto na dugoj (8 km). Drugo mesto pripalo je Marjam 
Džamal, bivšoj Etiopljanki a sada reprezentativki Bahreina, najuspešnijoj 
svetskoj atletičarki na stazama od 1.500 metara i milju u 2005. godini prema 
rang-listi IAAF.
Iza Olivere Jevtić bila je i Mađarica Kalovič, trkačice iz Nemačke, Belgije, 
Francuske, čak pet Kenijki...
- Izuzetno sam zadovoljna svojim trčanjem i plasmanom. Dokazala sam i sebi i 
drugima da sam se specijalizovala za sve moguće uslove. Ovde je bilo i snega i 
kiše i blata, a staza je puna uzbrdica i nizbrdica. Erkeso, Džamal i ja smo se 
brzo izdvojile od ostalih i stekle dovoljnu prednost. Erkeso, koja je prošle 
godine ovde bila treća, napala je na ulasku u poslednji kilometar i ja sam 
krenula za njom. Ponovo sam, kao u Tilburgu na Evropskom prvenstvu 500 metara 
pre cilja imala plasman koji nisam uspela da sačuvam. Tada sam bila treća a u 
poslednjim metrima jer mi je medalju oduzela Šveđanka Nilson. Ovde sam bila 
druga, a onda me je dostigla atletičarka iz Burundija. To nije nelogično. Ja 
sam maratonka, a ona je sjajna na 1.500 metara i ima mnogo bolji finiš, - rekla 
je za u razgovoru telefonom Olivera Jevtić.
Do novog duela Nilson - Jevtić nije došlo. Šveđanka, iako je pompezno 
najavljena, nije doputovala u Brisel. Opravdala je to bolešću, a isto 
opravdanje za svoj nedolazak dala je i Poljakinja Bak. Međutim konkurencija 
time nije znatno oslabljena. Uskočilo je pet Kenijki, uključujući i nekada 
najbolju maratonku sveta Teglu Lorupe, koja je zauzela tek 23. mesto.
Reči trenera Slavka Kuzmanovića da je Jevtićeva i ovog puta bila aktivan i 
značajan učesnik trke potvrđuju i rezultati. Erkeso je pobedila pretrčavši 
6.000 metara za 22,18 sekundi. Džamal je zaostala za njom dve sekunde, a naša 
reprezentativka devet. Četvrtoplasirana Kalovič kasnila je za Jevtićevom čak 24 
sekunde.
- Ovde u Briselu je pravi samit trčanja. Tu je veliki broj menadžera i asova 
svih generacija. Dovoljno je reći da su među organizatorima velika trkačka 
imena Belgije i sveta Emil Putemans i Gaston Relans, - rekao je Slavko 
Kuzmanović.  Ovde, sa nama je, kao i u Tilburgu pre nedelju dana, Čedo Paić 
nekadašnji atletičar, koji živi u Amsterdamu, ali je došao do Brisela da nam 
pomogne, da navija za Oliveru...
U muškoj konkurenciji šestostruki uzastopni evropski prvak u krosu Sergij Lebid 
(Ukrajina) nije uspeo da zabeleži novi trijumf. Ponovo, kao i prošle godine, 
pobedio ga je Etiopljanin Abebe Dinkesa...
REZULTATI - Žene, 6.000 m: 1. Erkeso (Etiopija) 22,18, 2. Džamal (Bahrein) 
22:20,3. Jevtić (SCG) 22:27,4. Kalovič (Mađarska) 22:51, 5. Dežegere (Belgija) 
23:01, 6. Riter (Nemačka) 23:11, 7. De Krok (Belgija) 23:28, 8. Čepkurui 
(Kenija) 23:29, itd.
Muškarci, 10.500 m: 1. Dinkesa (Etiopija) 35:01, 2. Lebid (Ukrajina) 35:05, 3. 
Burka (Etiopija) 35:33, 4. Zuba (Francuska) 35:47, 5. Van Hoste (Belgija) 
35:44, 6. Tola (Etiopija) 35:48, 7. El Imer (Francuska) 35:54, 8. Samson 
(Eritreja) 35:55, itd.