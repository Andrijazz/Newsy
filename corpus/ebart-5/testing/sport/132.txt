> Izvor: matf
> Datum: 
> Rubrika: sport
> Naslov: REFLEKS OBEZVEDIO PLASMAN NA FAJNAL FOR GUDJIR LIGE
> Članak:


KO bi rekao da će derbi Refleks - Cibona, pet kola pre kraja regularnog dela 
Gudjir lige biti meč za ponos i prestiž? "Panteri" su u subotu, 14. uzastopnom 
pobedom (rekord kluba) protiv Širokog u Hercegovini (87:70) i definitivno 
obezbedili učešće na Fajnal Foru (14.-16. april) u Zagrebu, dok bi Cibose samo 
čudo sprečilo da ne istrče pred svoje navijače.
Takav rasplet doveo je trenera Vlada Đurovića u dilemu, da li da na sledeća dva 
protivnika u Gudjir ligi (Cibona i Krka) udari svim snagama ili da se u 
potpunosti posveti dvomeču sa Huventudom u četvrtfinalu ULEB kupa (2. i 9. 
mart).
- Ako budemo išli direktno čarterom iz Slovenije u Badalonu onda bih poveo 
najjači tim na meč protiv Krke. U slučaju da moramo prvo autobusom za Beograd, 
onda će putovati mlađi - najavljuje Đurović. 
Sistem u dva aktuelna takmičenja za Refleks, ULEB kupu i Gudjir ligi, 
sistematski čudi i iritira svakoga u Železniku. Prvo, Refleks je kao ubedljivo 
prvi u grupi u kojoj je Huventud prolaz u osminu finala izborio kao najbolji 
treći tim izgubio prednost domaćeg terena, tačnije, prvo će se igrati u 
Železniku. Drugo, po pravilima Gudjir lige, Refleks će morati da igra sa 
Crvenom zvezdom u polufinalu Fajnal fora, bez obzira na mogućnost da naši 
predstavnici zauzmu vodeće pozicije na kraju lige?!
- Šta nam onda znači da budemo prvi? Jedno je Evroliga gde učestvuje toliko 
zemalja, pa je u redu da finalisti ne budu iz iste države, ali u Gudjir ligi 
tri zemlje konkurišu za četiri mesta, samim tim moraju da budu dva tima iz iste 
zemlje. Baš nas zanima šta bi bilo da se i Budućnost kvalifikuje - pričali su u 
glas prvotimci Refleksa posle pobede u Širokom Brijegu. 