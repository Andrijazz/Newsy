> Izvor: matf
> Datum: 
> Rubrika: sport
> Naslov: Miodrag Božović na udaru arbitra
> Članak:


Kako se prvenstvo bliži kraju, tenzija na terenima Superlige raste iz kola u 
kolo jer u niži rang odlazi sedam klubova. Primedbe na suđenje imaju poražene 
ekipe, uglavnom one iz zone ispadanja, i ocena je uvek ista - "naš klub 
očigledno nekome smeta, pa nam ne daju da pobedimo". Prve su na udaru sudije, 
tako da se po tom pitanju 20. kolo nije razlikovalo od ostalih, a pljuvanje i 
psovanje arbitara postalo je deo naše fudbalske tradicije. Međutim, ni oni 
izgleda više ne sede skrštenih ruku.

Najžešće je bilo u Čačku. Slobodan Ilić, direktor Borca, optužio je pomoćnog 
sudiju Petra Trajkovića iz Kosovske Mitrovice da je pretio treneru Čačana 
Miodragu Božoviću da će da ga "izbuši", ali zvanična prijava sa Morave nije 
stigla na Terazije 35. 
Primedbi na suđenje bilo je posle mečeva Rad - Hajduk (0:0) i Borac - Voždovac 
(0:1).
- Rad je protestvovao zbog "tendencioznog suđenja i poništenog gola", dok se 
Borac se žalio zato što mu je "poništen regularan gol" - rekao je Miodrag 
Janković, generalni sekretar Zajednice klubova Superlige.
Borivoje Ristović, rezervni golman Budućnosti (PG), po završetku meča sa 
Vojvodinom (0:0), dobio crveni karton zbog psovanja i pljuvanja sudije 
Aleksandra Markovića, a isključenje je zaradio i trener Budućnosti iz Banatskog 
Dvora, Nikola Rakojević, koji je imao verbalni sukob sa arbitrom Goranom 
Mihaljevićem nezadovoljan deljanjem pravde na meču sa Crvenom zvezdom (0:3). 
Dragan Krstić, arbitar na meču Partizan - Zemun (0:0), pri kraju susreta 
završio je u šakama gostujućih fudbalera (najagresivniji je bio Mladen 
Lazarević), nije reagovao na davljenje, ali je kamera sve zabeležila.
- Disciplinski sudija će pogledati snimak utakmice i pokrenuće postupak ukoliko 
je bilo nesportskg ponašanja - kaže Janković.