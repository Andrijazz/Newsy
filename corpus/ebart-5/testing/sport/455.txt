> Izvor: matf
> Datum: 
> Rubrika: sport
> Naslov: Pronađena bubica u omiljenom restoranu portugalskog stručnjaka
> Članak:


Za ozvučenim stolom, pre nekoliko meseci, sedeli Murinjo, izvršni direktor 
Čelzija Piter Kenjon i tadašnji as Arsenala Ešli Kol

Ko o čemu, engleski mediji o Žoze Murinju. Ovog puta sjajni trener nije 
"častio" novinare spektakularnom izjavom, već je bio žrtva detektivske igre. 
Naime, u omiljenom restoranu portugalskog stručnjaka, u finansijskom centru 
Londona, pronađeni su uređaji za prisluškivanje.
Popularne "bube" pronađene su na neverovatan način, kada je vlasnik restorana 
počastio radnike u kuhinji radio-aparatom. Dok su kuvari tražili omiljenu 
radio-stanicu, naišli su na "zaštićenu" frekvenciju i tada su se čuli razgovori 
gostiju s Murinjovog stola. Vlasnik Koreira bio je u šoku, a posle detaljne 
pretrage pronašao je detektivsko pomagalo ispod stola.
Engleski tabloidi napravili su od incidenta u mondenskom restoranu vest dana, 
iz razloga što su za "ozvučenom" stolu pre nekoliko meseci sedeli Murinjo, 
izvršni direktor Piter Kenjon i tadašnji as Arsenala Ešli Kol. Mada je tada Kol 
bio igrač tima iz Londona pod ugovorom, predstavnici tima sa "Stanford Bridža" 
pokušali su da, bez znanja Arsena Vegnera, privole engleskog reprezentativca da 
promeni klupske boje.
Posle istrage Čelzi je kažnjen sa 300.000, Murinjo sa 200.000, a Ešli Kol sa 
100.000 evra.
- Neverovatno, kao u filmovima o Džemsu Bondu. Neko je prisluškivao moje goste 
- rekao je šokirani vlasnik lokala, koji je odmah angažovao agenciju da pronađu 
druge uređaje, ali istraga nije dala rezultate.
Mada deo engleskih medija tvrdi da je meta prisluškivanja bio Murinjo. Koreira 
je siguran da je cilj detektiva bio neki biznismen.