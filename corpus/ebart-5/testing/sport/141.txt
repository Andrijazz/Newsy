> Izvor: matf
> Datum: 
> Rubrika: sport
> Naslov: Evro-golom Dejana Živkovića Sartid protiv Obilića ostvario prvu pobedu u drugom 
> Članak:

delu sezone (3:1)

"Vitezovi" i jesenas bili prekretnica. Antunović dvostruki strelac. Kiković se 
vratio na mesto uspeha. Imamo tim za Evropu

Puno je podudarnosti da bi sve bilo slučajno... Sartid je pobedom nad Obilićem 
ostvario prvu pobedu u prolećnom delu šampionata (3:1), ali da se za trenutak 
vratimo malo unazad. Smederevci su drugi deo takmičenja započeli porazom u 
Obrenovcu (1:3), a jedini pogodak "oklopnika" bilo je delo Dejana Živkovića. 
Usledila je serija od četiri meča u kome su mreže mirovale (0:0). U međuvremenu 
je promenjen trener. I došao je Obilić. Kao poručen. U 5. minutu 
polu-makazicama sa oko deset metara Živković je, fudbalski rečeno, sašio loptu 
"u devedeset", a evro-gol je ovoga puta poveo tim, u željenom pravcu...
- Sigurno da mi je drago što je moj pogodak ovoga puta drugačije uticao na 
dalji tok utakmice. Takođe, u Obrenovcu je gol bio izjednačujući, a ovaj 
vodeći, ali ima još jedna, verovatno značajnija "veza". I u prvom delu 
šampionata Sartid je zaigrao kako može tek posle utakmice sa Obilićem. Tada je 
napravljena serija od deset mečeva bez poraza. Nadam se da će tako biti i ovoga 
proleća - kaže napadač Partizana na pozajmici u Sartidu, Dejan Živković.
Golčina je dakle pokrenula lavinu. Ipak, Živković priznaje da nije sve išlo 
tako jednostavno.
- Obilić ima dobru ekipu. Došli smo rano u vođstvo što nam je omogućilo da 
lakše kontrolišemo dešavanja na terenu. Padova u igri je bilo, tada se i 
dogodilo izjednačenje Obilića. Međutim, zaigrali smo sa tri špica, u igru je 
ušao Antunović i postigao dva pogotka. Sada je sve lakše. Povratili smo 
samopouzdanje da nastavimo sa pobedama, a i rezultati OFK Beograda i Železnika 
nam idu na ruku.
Uprava kluba na čelu sa američkom kompanijom "US Stil" za ovosezonski cilj 
jasno je zacrtala plasman u Kup UEFA. Umesto Zvonka Varge, pre dva kola za šefa 
struke imenovan je Milenko Kiković koji je napustio klub proše godine posle 
istorijskog uspeha i osvajanja nacionalnog Kupa.
- Možemo ponovo u Evropu. Cilj je treće mesto i direktan plasman u UEFA Kup. 
Pokazali smo i prošle godine da zaslužujemo mesto u evropskom takmičenju. Nama 
je otišao samo Pantelić, zadržali smo kvalitet, a stigla su i pojačanja. Tek 
očekujem da pružimo dobre partije. Angažovan je iskusan trener koji je već 
radio u klubu, a zbog zgusnotog rasporeda nismo ni imali prilike da se 
posvetimo težim treninzima, već uglavnom oporavku. Ispred nas je sedam dana bez 
utakmice, dakle žestok rad, ali i veliki izazov, derbi duel sa Partizanom - 
zaključuje Dejan Živković.