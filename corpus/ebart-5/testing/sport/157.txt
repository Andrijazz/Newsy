> Izvor: matf
> Datum: 
> Rubrika: sport
> Naslov: Mursija ojadila Real Madrid
> Članak:


Uzdignuta čela, sa skalpom najskuplje ekipe u istoriji loptanja, fudbaleri 
Mursije oprostili su se od svojih navijača u svojstvu članova Primere, bacajući 
u teški nespokoj igrače i fanove madridskog Reala. Posle ponižavajuće predstave 
i poraza u duelu sa poslednjeplasiranim timom na tabeli, Raul i kompanija 
doveli su pod veliki znak pitanja direktno učešće u Ligi šampiona. Minimalnim 
trijumfom nad Santanderom, Barselona je izbila na drugo mesto, sa velikim 
izgledima da tu i ostane. Sevilja je kao gost deklasirala Albasete koji je sada 
jednom nogom u Segundi, i izborila nadu za osvajanje šestog mesta koje vodi u 
Kup UEFA. Opuštena Majorka, iako je na poluvremenu gubila sa 2:0, u nastavku je 
okrenula list i slistila sa terena prvotimce Espanjola kojima u poslednjem kolu 
predstoji grčevita borba za opstanak. Dezorijentisani Sosijedad, golom našeg 
internacionalca Darka Kovačevića, na jedvite jade stigao je do remija u megdanu 
sa Malagom, čime je ozbiljno ugrozio prvoligašku sudbinu (u narednom kolu 
gostuje Realu).

Albasete-Sevilja 1:4 (0:1), Majorka-Espanjol 4:2 (0:2), Osasuna-Bilbao 1:2 
(0:0), Sosijedad-Malaga 1:1 (0:0), Atletiko M.-Saragosa 1:2 (0:0), 
Barselona-Santander 1:0 (1:0), Mursija-Real Madrid 2:1 (2:0).