> Izvor: matf
> Datum: 
> Rubrika: sport
> Naslov: Mađarski vozač Žolt Baumgartner postao je drugi vozač ekipe Minardi Kosvort, 
> Članak:

nakon što je Vlada njegove države odlučila da ga sponzoriše sa ukupno četiri 
miliona dolara. Italijanska ekipa, koja ima najmanji budžet u Formuli 1, 
pristala je da dovede 22-godišnjeg mladića iz Budimpešte u svoje redove samo u 
slučaju da obezbedi odgovarajuću finansijsku podršku. Nakon što je ministar 
sporta u Vladi Mađarske Ferenc Đurčanji obelodanio da Baumgartner ima zvaničnu 
pomoć države, Minardi je posle nedavnog angažmana italijanskog rukija Đanmarije 
Brunija rešio i pitanje drugog vozača za narednu sezonu. 
Baumgartner, prvi vozač iz Mađarske u Formuli 1, debitovao je u "najbržem 
cirkusu" na trci u rodnoj Budimpešti polovinom avgusta, kada je u ekipi 
Džordana zamenio povređenog Ralfa Firmana. Na nesreću domaće publike, zbog 
mehaničkih problema na bolidu, Baumgartner je morao da završi trku već u 35. 
krugu, ali je utisak popravio već na sledećoj trci u Monci, kada je startovao 
sa 18. mesta, a kroz cilj prošao kao jedanaesti. 
- Njegove vožnje za ekipu Džordana, kada je potpuno anoniman veoma dobro 
zamenio Firmana, su me prosto oduševile. One su bile prava preporuka za 
dovođenje Baumgartnera u naše redove - izjavio je Pol Stodart, vlasnik 
Minardija.