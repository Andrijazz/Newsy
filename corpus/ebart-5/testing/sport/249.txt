> Izvor: matf
> Datum: 
> Rubrika: sport
> Naslov: SANTRAČ PREGOVARAO SA MAKEDONCIMA
> Članak:


SLOBODAN Santrač danas bi trebalo i zvanično da postane selektor fudbalske 
reprezentacije Makedonije. Juče je naš stručnjak u beogradskom hotelu "Palas" 
razgovarao sa fudbalskim čelnicima naših južnih komšija.
- Veoma smo blizu dogovora - istakao je odmah posle sastanka Santrač. - Ostalo 
je samo da Izvršni odbor FS Makedonije potvrdi odluku. 
Makedonci su u izuzetno teškoj situaciji. Beleže očajne rezultate, a vrhunac 
neuspeha bio je u susretima sa skromnom Andorom (poraz 0:1 u gostima, 0:0 u 
Skoplju). 
- Znam da bi me čekalo mnogo posla, ali rado prihvatam takav izazov - rekao je 
Santrač, koji je posle sankcija do kraja SP u Francuskoj 1998. bio selektor 
naše reprezentacije.
Santrač ističe da nije bilo problema ni oko uslova.
- Nisam megaloman, znam kako živimo i mi i kako se živi u Makedoniji. 
Razgovarali smo, naravno, o tome, a i po tom pitanju sigurno neće biti teško da 
postignemo dogovor - zaključuje Santrač.