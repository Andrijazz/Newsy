> Izvor: matf
> Datum: 
> Rubrika: sport
> Naslov: PROSLAVA NA STADIONU CRVENE ZVEZDE
> Članak:


Čuveni fudbalski treći bek proslavio 90. rođendan i 60 godina vernosti klubu

Nekada je bilo dovoljno da Srđan Mrkušić bude u Zvezdinom dresu s brojem jedan, 
pa da "zvezdašima" ulije veru da su nepobedivi. Juče je gotovo kabaretskim 
proslavljanjem 90. rođendana i 60 godina vernosti "crveno-belima" uneo vedrinu 
u Zvezdin dom u koji se uvuklo prilično neraspoloženje.
Slavni treći bek, kome pripadaju čitava poglavlja za zasluge u osvajanju prvih 
pet Zvezdinih titula (kup 1948, 1949. i 1950. i prvenstvo 1951. i 1953) svojom 
nepokolebljivom verom nije ostavio nikakvu mogućnost da se sumnja u bolju 
klupsku budućnost. U isto vreme je oštrim zapažanjima ukazao da je potrebna i 
britka reč da bi se što pre otkrili i popravili nedostadi zbog kojih je klub 
imao neuspešnu sezonu. Vrlo duhovito je govorio o svom sportskom i privatnom 
životu uz naročitu zahvalnost Crvenoj zvezdi i svojoj supruzi Jelici.
U ime Crvene zvezde Mrkušiću je čestitao potpredsednik Milan Vujin. Kao 
rođendanski poklon dobio je i prvu člansku knjižica obnovljenog članstva 
"crveno-belih", što je Mrkušić shvatio kao izuzetan gest pažnje. Veliku pomoć 
prilikom proslave ukazali su mu i sekretar kluba Miloš Marinković i direktor 
stadiona Milorad Ćorović.
Probranim rečima, ali duhovito o slavljeniku su govorili Rajko Mitić, prva 
Zvezdina zvezda, Vlastimir Purić, predsednik kluba kada su udarani temelji, 
Miljan Miljanić, trener koji je obeležio jednu od najuspešnijih epoha "crveno-
belih", Milorad Ognjanov, jedan od Mrkušićevih saigrača, Branko Kovačević, 
generalni sekretar Sportskog saveza Beograda, Milica Stojadinović, predsednik 
Udruženja državnih reprezentativaca... U lepoj uspomeni je ostao i Dinamu iz 
Pančeva u kome je kao trener završio svoju neposrednu vezu s fudbalom.
Dobrivoje Janković, jedno od najpoznatijih "Politikinih" sportskih pera, 
nadahnuto je u stilu radioreportera iz doba kada se svaka njihova reč upijala, 
oživeo sećanja na dve Mrkušićeve utakmice protiv Partizana, a Milosav Mirković 
je pročitao svoju pesmu posvećenu ovoj proslavi. S najvećim poštovanjem o 
Mrkušiću je govorio i Den Tana (Dobrivoje Tanasijević), zaljubljenik u fudbal i 
jedan od naših vrlo uspešnih ljudi u svetu.
Mile Bogdanović, nekada talentovani napadač najstarijeg srpskog kluba BASK-a, 
ali koji se proslavio kao neponovljivi pevač, izneo je svoje uspomene na doba 
kada je igrao protiv Mrkušića, uzdanice tada našeg najboljeg kluba BSK-a, a i 
na doba uoči Zvezdinog rođenja i njene prve dane u kojima je bio neposredni 
učesnik. Među gostima je bilo i poštovalaca Srđana Mrkušića iz drugih 
profesija: glumac Ljuba Tadić, književnik Matija Bećković...