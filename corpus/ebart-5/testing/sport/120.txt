> Izvor: matf
> Datum: 
> Rubrika: sport
> Naslov: REVANŠ UTAKMICA TREĆEG KOLA KUPA EHF ZA RUKOMETAŠICE 
> Članak:


Knjaz Miloš - Besanson (Francuska) 22:20 (11:7) 

Aranđelovac, 17. januara 

Rukometašice Knjaza Miloša večeras su u divnom ambijentu SRC "Šumadija" i 
dvorani koja je poprimila evropski izgled nakon ogromnog ulaganja u nju od 
strane kompanije "Knjaz Miloš" i spektaklu koji je organizovala uprava kluba, 
nadmašile sva očekivanja i posle veoma dobre, čvrste i maštovite igre, uspele 
da savladaju francuske šampionke, u čijim redovima igraju pet reprezentativki 
koje su u decembru prošle godine osvojile svetski šampionat. 

Aranđelovčanke su, nošene bodrenjem oko 2.000 svojih vernih navijača, u 
pojedinim trenucima izuzetnih nadahnuća, vodile čak i sa šest golova razlike, 
ali ti ipak nije bilo dovoljno i da se anulira prednost gošći od deset golova 
razlike. 

U ekipi Knjaza Miloša sve igračice zaslužuju pohvale za izvanrednu borbenost na 
parketu. 

- To je jedna od najznačajnijih pobeda naših rukometašica na evropskoj sceni u 
poslednjih desetak godina. Međutim, odlučila je klupa francuske ekipe čiji je 
trener češće uvodio u igru sveže snage, - ocena je trenera Aranđelovčanki 
Miroslava Miletića. 

- Čestitam svojim igračicama na izgaranju na terenu protiv jedne od najboljih 
evropskih ekipa, - rekao je na kraju Miletić. 

Trener frnacuske ekipe David Benjoar rekao je posle utakmice da je njegov tim 
imao sreću da se kvalifikuje u četvrto kolo Kupa EHF. 

- Postigli smo malo golova jer smo nešto slabije igrali nego kod kuće. Do sada 
smo u Srbiji igrali na terenima u Beogradu i Nišu, ali ovakav spektakl kakav je 
bio u Aranđelovcu ostavio nam je najsnažniji utisak, - rekao je Benjoar. 

Dvorana SRC "Šumadija". Gledalaca: 2.000. Sudije: Aleksandar i Natalij Kovalčok 
(Moldavija). Sedmerci: Knjaz Miloš 4 (2), Besanson 2 (2). Isključenja: Knjaz 
Miloš 4 minuta, Besanson 6 minuta. 

KNjAZ MILOŠ: Đerić, Stanišić 2, Veljković 2, Čolović, Stefanović 2, Mihajlović, 
Ilić 3 (2), Pavlov 3, Milutinović, Nišavić 6, Balać 3, Erić 1, Ristanović, 
Milenković. 

BESANSON: Khackova, Delatre, Fijosonangas 7 (1), Delerke, Rakine 1, Herbreht 1, 
Leklerk, Fervel, Kastioni 2, Said 2 (1), Grundić 1, Baudouin, Ntsama, Lingu 6.