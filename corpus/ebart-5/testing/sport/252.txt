> Izvor: matf
> Datum: 
> Rubrika: sport
> Naslov: Osmina finala Kupa UEFA: Partizan i CSKA remizirali uprkos izrazitoj dominaciji 
> Članak:

crno-belih

Nije baš da nigde nisu bili i da ništa nisu radili - naprotiv, sabili su goste 
iz Rusije u šesnaesterac tokom većeg dela utakmice - ali fudbaleri Partizana 
nisu uspeli da ostvare prednost u prvom meču osmine finala Kupa UEFA. Na 
stadionu u Humskoj, maltene bezopasni CSKA bio je u milosti i nemilosti 
refleksa golmana Igora Akinfejeva, koga je tek Ivan Tomić iz penala uspeo da 
savlada i tako sačuva crno-bele nezasluženog poraza koji im je pretio - 1:1 
(0:1).
Moskovljani su poveli već u 18. minutu utakmice, posle pogrešnog dodavanja 
Nenada Đorđevića (teško da su mu prijale izjave Lotara Mateusa da je upravo on 
najslabija karija Partizanove odbrane). Aldonin je matirao Ivicu Kralja na 
asistenciju Karvalja, a CSKA od tada pa do kraja utakmice jedva da je prelazio 
centar terena.
Opsada gola gostiju rezultirala bi daleko povoljnijim rezultatom po našeg 
predstavnika u najmasovnijem evropskom takmičenju, da su napadači Partizana 
imali malo više koncentracije/sreće u završnici akcija. A koliko su bili 
dominantni, svedoči podatak da su crno-beli 26 puta šutnuli na gol CSKA, dok su 
Moskovljani ka Ivicu Kralju loptu uputili samo četiri puta.
Potpunu nepravdu sprečio je pogodak Tomića sa bele tačke u 83. minutu. 
Prethodno je Nigerijac Odia igrao rukom u kaznenom prostoru, a sudija Vegeref, 
koji je Partizanu delio pravdu i na onoj čuvenoj utakmici u NJukaslu pre godinu 
i po dana, dosudio je jedanaesterac koji panterski nastrojeni Akinfajev ipak 
nije uspeo da odbrani, tako da ekipa Vladimira Vermezovića putuje na revanš u 
Krasnodar (sledeće nedelje) pod istim uslovima pod kojima je nedavno gostovao i 
Dnjepru. I prošao dalje...