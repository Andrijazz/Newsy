> Izvor: matf
> Datum: 
> Rubrika: sport
> Naslov: FUDBALERI PARTIZANA U SMEDEREVU JURE 14. UZASTOPNU POBEDU
> Članak:


PARTIZANOV pobedonosni niz od 13 vezanih trijumfa biće u Smederevu na velikom 
iskušenju. Uvek su crno-beli imali težak posao kraj Dunava, Sartid je često bio 
tvrd orah za "valjak". Domaćin je opet najavio žestoku bitku za svaki bod, jer 
želi da "kidne" iz opasne zone, a gost da nastavi sjajnu seriju.
- Biće to čvrsta, borbena utakmica, pošto se sastaju dve najiskusnije ekipe u 
Ligi - predviđa Danko Lazović (19), mladi napadač Partizana. - Smederevci kao i 
mi već dugo igraju u istom sastavu. NJihova trenutna pozicija na tabeli nije 
merilo kvaliteta koji poseduju, tako da se mi spremamo za pravi derbi.
Za razliku od utakmice Sartida i Zvezde, navijači će ovoga puta moći da dođu na 
stadion i gledaju meč.
- Nadam se da će uživati. Mi smo favoriti na papiru, ali to u jakim utakmicama 
nije neka prednost.
Trener šampiona Lotar Mateus još ne može da računa na Milivoja Ćirkovića. 
Duljaj i Bajić su odradili žute kartone, ali to ne mora da znači da će se 
obojica vratiti u prvi tim. Kod Nemca ništa nije sigurno.