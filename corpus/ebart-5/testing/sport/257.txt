> Izvor: matf
> Datum: 
> Rubrika: sport
> Naslov: EHF odredila kazne za nasilni dvomeč beogradskog i hrvatskog kluba
> Članak:


Zbog nereda u nedavnom, svetski slavnom rukometnom dvomeču Partizana i Zagreba 
u četvrtfinalu Kupa pobednika kupova, Evropska rukometna federacija odredila je 
novčane kazne za oba kluba. Hrvatski predstavnik moraće da plati 13.000 evra 
(deset hiljada zbog incidenata izvan hale, plus tri hiljade zbog ispada u 
dvorani), dok će beogradski crno-beli na istu adresu poslati pet hiljada evra, 
na ime propusta u organizaciji prve utakmice.
Uz novčane kazne, navodi evropska kuća rukometa EHF, oba kluba biće ubuduće pod 
posebnom kontrolom, odnosno suočiće se sa drastičnijim kaznama ako njihovi 
navijači budu ponovili slične incidente, a tu se posebno misli na transparente 
ili pokliče političkog sadržaja.
EHF je zadržao pravo da, ukoliko policijski izveštaji ili dodatne informacije 
pokažu da je to potrebno, odredi Zagrebu još težu kaznu, koja bi mogla da bude 
čak i isključenje ovog kluba iz evropskih takmičenja u narednoj sezoni.
Na izrečene kazne oba kluba mogu da ulože žalbu u roku od sedam dana.
- Očekivali smo kaznu, zbog neodgovornog ponašanja manje grupe naših navijača 
na prvoj utakmici sa Zagrebom. U ponedeljak ćemo održati sednicu Upravnog 
odbora na kojoj ćemo doneti odluku da li ćemo da se žalimo, tačnije, hoćemo da 
procenimo da li uopšte išta možemo da uradimo po pitanju kazne - kaže portparol 
Mladen Mijatović za Glas. - Ipak smo svesni da je taj deo naših navijača 
napravio izgrede.
Da li ste zadovoljni kaznom koja je izrečena Zagrebu?
- Nas se to ne tiče. Mi smo popunili upitnik koji nam je stigao iz EHF-a u vezi 
sa revanš utakmicom u Zagrebu. Tamo smo konkretno odgovorili na pitanja o 
tehničkoj organizaciji tog meča, znači kakav su tretman imali naši igrači, da 
li je bilo problema na putu do dvorane, da li je novinarski prostor bio 
obezbeđen i slično. Uostalom, EHF je imao predstavnike na oba meča, sve su 
videli i sami.
Da li ste možda obavestili EHF o sumnjama koje je izrekao trener Partizana 
Časlav Dinčić da su predsednik i direktor Zagreba uoči revanš utakmice 
organizovali zaveru na visokom nivou?
- Nismo, jer nemamo materijalnih dokaza. Mi smo ozbiljan klub, ne možemo da 
tvrdimo nešto bez pokrića. Mislim, Časlav Dinčić je takođe ozbiljan trener, on 
je to izjavio na osnovu nekih insinuacija i nezvaničnih informacija, ali nismo 
sakupili nikakve neoborive dokaze da je zavere bilo - zaključuje Mijatović.