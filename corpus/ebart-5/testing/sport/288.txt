> Izvor: matf
> Datum: 
> Rubrika: sport
> Naslov: Šćepanović sa Atinjanima osvojio duplu krunu
> Članak:


Ne krijem želju da posle još jednog ugovora sa PAO ponovo obučem crno-beli dres 

Vlado Šćepanović, košarkaški reprezentativac SCG, ove sezone je sa 
Panatinaikosom osvojio svoju petu klupsku titulu. Riznicu trofeja bivši as 
Budućnosti i u dva navrata Partizana upotpunio je i duplom krunom, a uz ranije 
pehare u dresu Efes Pilsena i Skipera, kao i medalje osvojene sa plavima, 
popularni Japanac postao je jedan od naših najtrofejnijih igrača.
- Posle četiri godine PAO je konačno osvojio duplu krunu Grčke, što je, 
naravno, veliki uspeh jer smo potvrdili dominaciju. Uprava je treće mesto na 
fajnal-foru Evrolige takođe ocenila kao dobar rezultat, što znači da je sezona 
u potpunosti uspela - kaže Šćepanović za "Blic".
nČelnici Atinjana su zadovoljni vašim igrama?
- Pošto mi je istekao ugovor, odmah po završetku sezone su mi ponudili 
produženje vernosti, pa ću do ponedeljka znati da li ostajem. Moja želja je, ne 
krijem, da i naredne godine ostanem u Panatinaikosu, tome sam najbliži i nadam 
se da ćemo nastaviti saradnju.
nObradović je često isticao da ste nosilac igre Panatinaikosa?
- Željko je uvek forsirao timsku igru kojoj sam se ja prilagodio. Zadovoljan 
sam igrama, kao što ističu Obradović i klupski čelnici.
nNe sumnjate da ćete se naći na spisku reprezentativaca za EP?
- Verujem da će se moje ime naći na Obradovićevom spisku. Finalni turnir u 
našoj zemlji je veliki izazov za svakog košarkaša Srbije i Crne Gore. Nadam se 
da ćemo igrati u najjačem sastavu, a ako tako bude, neće izostati dobar 
rezultat. Siguran sam da će on biti mnogo bolji nego u protekle dve godine. 
Domaći teren jeste opterećenje, ali i silan motiv na putu do medalje.
nPartizan, čiji ste dres nosili u dva navrata, na putu je osvajanja četvrte 
šampionske krune za redom?
- Pratio sam učinak crno-belih tokom sezone, pogotovu u plej-ofu, i nije mi 
nepoznato da oni uvek tempiraju formu kad treba, kad se odučuje o tituli. 
Objektivno su zajedno sa Hemofarmom dve najkvalitetnije ekipe u zemlji, ali je 
i realno da će trofej opet završiti u Humskoj, iako očekujem još zanimljivih 
utakmica tih rivala. 
nNavijači se rado prisećaju vaših igara i titula u dresu Partizana?
- Nikad nisam isključio mogućnost povratka u crno-beli tabor i tako će u 
perspektivi verovatno i biti. Za period proveden u tom klubu vežu me samo lepe 
uspomene, ostao sam u izuzetnim odnosima sa svima u Humskoj, i jednog dana ću 
sigurno ponovo obući dres Partizana.