> Izvor: matf
> Datum: 
> Rubrika: sport
> Naslov: IZ UNIVERZITETSKE AMERIČKE ATLETIKE 
> Članak:


Naš olimpijac spustio se ispod granice od osam sekundi na 60 m prepone 
  
Rekorder Srbije i Crne Gore na 110 metara sa preponama i olimpijac Nenad 
Lončar, student Univerziteta Nebraska ulazi u punu formu. Juče je na takmičenju 
Linkolnu u dvorani "Bob Divajni" postigao najbolji rezultat sezone na 60 m 
prepone, prvi put ove zime spustivši se prvi put ispod granice od osam sekundi.

Lončar je pobedio u finalu sa 7,97, a u kvalifikacijama postigao je najbolji 
rezultat takmičenja preponaša sa 7,94 sekunde, približivši se svom ličnom 
rekordu (7,87) na samo sedam stotinki. Ovaj rezultat, sudeći prema Internet 
sajtu "Haskersa" (Univerzitet Nebraska) doneo mu je "privremenu" normu za 
učešće na NCAA šampionatu. 

Na istom takmičenju startovala je i Vesna Kostić, do prošle sezone takođe član 
"Haskersa", a od ove samostalna takmičarka (četiri sezone je gornji limit za 
članstvo u jednom univerzitetskom timu).

Vesna Kostić je osvojila treće mesto u skoku udalj sa 5,94 metra (treći 
rezultat sezone), a peto u trci na 60 metara sa 7,78. Pre toga postigla je sa 
7,75 sekundi drugi rezultat kvalifikacija i to joj je najbolji rezultat ove 
sezone takmičenja u dvoranama. 

U Bozemanu u Montani na takmičenju u "Vortington areni" dva starta imao je 
Branko Teodorović, student državnog univerziteta Ajdaho i oba puta osvojio je 
druga mesta. Na 200 m bio je drugi sa 22,30 (pobednik Milner 22,26), a na 400 m 
sa 48,55 (pobednik Milner 47,77).

U Njujorku na pozivnom mitingu u "Atletskom centru Armori" takmičili su se naši 
reprezentativci, studenti Univerziteta Vilanova Miloš Mitrić i Marina Munćan. 
Prvog dana takmičenja Mitrić je na 5.000 m zauzeo peto mesto sa 14:50,10, dok 
je Munćanova startovala samo u kombinovanoj srednjeprugaškoj štafeti i 
doprinela pobedi Vilanove sa 11:12,31. Munćanova je ove sezone 3.000 m 
pretrčala za 9:18,02, a milju za 4:52,54. Drugog dana takmičenja na programu je 
bacanje kugle u muškoj konkurenciji za koje je prijavljen Zoran Lončar (Menhetn 
koledž), koji je prošlog vikenda na prvenstvu Metropoliten konferencije zauzeo 
drugo mesto sa 17,74 m u bacanju "tereta" (neka vrsta kladiva).

I Velibor Radojević, student Univerziteta Severna Ajova, kao i Munćanova, juče 
je trčao samo u kombinovanoj srednjeprugaškoj štafeti na mitingu "Ajova klasik" 
i sa 9:45,54 zauzeo treće mesto, dok će drugog dana trčati na stazi od 3.000 m.