> Izvor: matf
> Datum: 
> Rubrika: sport
> Naslov: Jelena Lolović zajahala sedmu kapiju na prvoj stazi slaloma i ostala bez 
> Članak:

plasmana u alpskoj kombinaciji. - U nedelju na startu superveleslaloma

Od izveštača "Žurnala"

SESTRIJERE, 17. februara - Veliku šansu propustila je danas Jelena Lolović. 
Najbolja smučarka Srbije i Crne Gore nije završila prvu vožnju slaloma za 
kombinaciju, odustavši već na sedmoj kapiji. Do tog trenutka, do Jeleninog 
startnog broja 24, bez plasmana je bila samo Francuskinja Barte. Nema sumnje, 
Lolovićeva nije položila veliki ispit zrelosti i nažalost, još uvek pripada 
drugoj svetskoj ligi. Baš današnja trka bila je prilika da se 24godišnja 
članica beogradskog Čukaričkog približi svetskom vrhu. Po svemu viđenom, realno 
je bilo očekivati čak i plasman u prvih 20, ali Lolovićeva, baš zbog toga, 
zaslužuje i da bude kritikovana. Njoj je sigurno najteže, svesna je i sama, 
kakvu je šansu propustila. Odavde iz Torina, imamo potpuno pravo da uputimo i 
kritike na račun najbolje smučarke naše zemlje, koja nije iskazala dovoljno 
zrelosti, da u nešto opasnijem gornjem delu staze, prođe nekažnjeno.
Posle dugog čekanja u miks-zoni, sigurno pola sata nakon Jeleninog odustajanja, 
dobili smo i prvu izjavu:
- Nažalost, nemam šta mnogo da kažem. Klasična slalomska greška, zajašila sam 
kapiju.
Psihologija, ili nešto drugo?
- Nema tu neke psihologije, osećala sam se dobro na startu. Žaliću za 
propuštenom prilikom - bila je iskrena Lolovićeva, koja je bar desetak minuta 
nepomično stajala u ciljnom prostoru, gledajući ostale takmičarke kako uspešno 
savlađuju prvu slalomsku stazu, koju je, prilično jednostavno postavio Nemac 
Matijas Bertold.
Prva lepa šansa za dobrim plasmanom Jelene Lolović u Torinu, otišla je u 
nepovrat. Nije iskoristila sjajan startni broj, nije ponovila odličnu vožnju sa 
Svetskog prvenstva u Bormiju, gde je osvojila 19. mesto.
- Krenula je odlučno, šteta - rekao nam je Jelenin trener Duško Šipetić. - 
Možda je bila malo tvrda, ali sad je suvišno pričati o tome. Sad moramo da joj 
pomognemo, da je bukvalno vratimo na skije, jer ovakve stvari ostavljaju traga. 
Kad bolje pogledate, propuštena je ozbiljna šansa, možda i plasman među prvih 
20, jer devojke, koje objektivno lošije voze slalom od nje, tu su negde, oko 
20. pozicije.
Naredno iskušenje za Jelenu Lolović je trka superveleslaloma, koja je na 
programu u nedelju, 19. februara. Samo jedan plasman, samo jedna dobra vožnja, 
vratili bi najbolju smučarku SCG u pravi ritam, jer posle popularnog 
superdžija, preostaju još veleslalom i slalom.