> Izvor: matf
> Datum: 
> Rubrika: sport
> Naslov: U SUSRET SVETSKOM FUDBALSKOM PRVENSTVU U NEMAČKOJ (9. JUN - 9. JUL 2006)
> Članak:


MATEJA KEŽMAN U "STRUČNOM ŠTABU" ILIJE PETKOVIĆA PRED MEČ SA "LALAMA" NA 
MUNDIJALU

"Lale", generalno, više strahuju od nas, nego mi od njih. Dolaze u Nemačku 
opterećeni ulogom favorita, a mi rasterećeni 

HOLANDIJA je plavima baš zagorčala život. Vratila ih je sa SP 1998. i EP 2000, 
sada ih već na startu čeka u Nemačkoj. Akcenat priprema za Mundijal biće na toj 
utakmici, a Mateja Kežman mogao bi da bude jedan od najboljih saradnika Iliji 
Petkoviću u "stručnom stabu" za premijernu bitku.
- Odlično poznajem 90 odsto reprezentativaca Holandije i sigurno ću moći da 
pomognem selektoru Petkoviću - ističe Kežman. 
Napadač Atletiko Madrida proveo je u toj zemlji četiri godine, bio klupski drug 
sa Ojerom, Van Bomelom, Heselinkom... Još u Španiji posetilo ga je nekoliko 
holandskih novinara. Zanima ih svaki detalj o plavima, a kakve informacije ima 
Kežman iz zemlje lala?
- Mnogima je izbor Marka van Bastena bio čudan - prenosi Kežman. - Za mene je 
bilo veliko iznenađenja izostavljanje napadača Ajaksa Huntelara, koji je u 
sjajnoj formi, ali to je dobro za nas. Selektor Holandije izostavio je i neka 
zvučna imena, međutim, dobri rezultati stoje iza njega. Holanđani mnogo očekuju 
u Nemačkoj, traže i titulu, ali mislim da nemaju tim za takav rezultat. Nisu 
više mašina kao 1998. ili 2000. godine.
Javnost u Holandiji najviše strepu upravo od Kežmana, koji je dok je igrao za 
PSV Ajndhoven "terorisao" golmane svih klubova.
- Generalno, Holanđani više strahuju od nas, nego mi od njih - uveren je 
Kežman. - Dolaze u Nemačku opterećeni ulogom favorita, a mi rasterećeni, na 
neki način kao autsajderi u grupi. To mi se sviđa, jer je mnogo lakše igrati 
bez tenzije, pritiska... Narod smo već obradovali samim plasmanom na SP. Nama 
se ostvario san i potrudićemo se da uživamo u svakom minutu učešća na najjačem 
takmičenju planete. Imamo sjajnu atmosferu i veliku želju da opušteni, ali 
punim srcem, damo sebe u želji da ostvarimo dobar rezultat i promenimo sliku o 
fudbalu u Srbiji i Crnoj Gori.
Loš plasman na rang listi FIFA, po Kežmanu, ne daje realnu sliku:
- Siguran sam da vredimo mnogo više. Drago mi je što smo u verovatno najjačoj 
grupi u Nemačkoj. Volimo velike utakmice i nismo ih gubili poslednje 2-3 
godine, nadam se da ćemo biti uspešni i na SP. Dobro je što je FIFA obezbedila 
odmor svima. Ispraznili smo noge i očistili glave, a imamo dovoljno vremena da 
se spremimo za najveći izazov u karijeri.