> Izvor: matf
> Datum: 
> Rubrika: sport
> Naslov: Plavi odbojkaši u Rimu zaustavljeni u pohodu na evropsko zlato
> Članak:


Tokom pokušaja da zbace s trona aktuelnog šampiona Evrope, reprezentaciju 
Italije, plavi odbojkaši su posle velike borbe ipak doživeli poraz. Rimski 
"imperatori" su dobili još jednu šansu da odbrane najviši položaj u hijerarhiji 
evropske odbojke, dok je plavima preostalo da utehu potraže nadomak prvog 
stepenika pobedničkog postolja...
Posle bitke, a naročito one izgubljene "svi generali su pametni", ali reč 
učesnika maratonskog meča polufinala EP ipak ima presudnu važnost. Tako naš 
najbolji igrač, Ivan Miljković, ističe da je presudila bolja taktika 
protivnika, koji su uz odlično poznavanje protivničkog tima, svu silinu svojih 
napada usmerili pretežno na dvojicu debitanata u plavim redovima, libera Marka 
Samardžića i blokera Dragana Stankovića
- Želja je postojala, ali kvalitet igre nije bio ni blizu onog iz Beograda. 
Blok i servis Italijana bili su mnogo jači, a ekipna taktika im je bila bolja 
od naše. Borili smo se, držali ravnotežu, ali to nije bilo dovoljno - rekao je 
Ivan Miljković ističući da je zadovoljan zalaganjem mlađih kolega, dok je 
najmlađi odbojkaš SCG Dragan Stanković (19) uzrok neuspeha pronašao u lošem 
početku.
- Igrali smo nervozno i vrlo brzo izgubili prvi set. Uspeli smo da se vratimo i 
izborimo "taj brek". Mislio sam da ćemo da dobijemo, ali sam se prevario. Za 
mene je ovo veliko iskustvo - rekao je Stanković.
Jedan od najiskusnijih, Goran Vujević, podsetio je da su u teškom meču plavi 
ipak bili na domak uspeha.
- Uoči petog seta imali smo psihološku, ali ne i fizičku prednost. Izgubili smo 
mnogo energije u četvrtom setu. Ne mogu da zamerim igračima, dali su sve od 
sebe- rekao je Vujević, dok je Slobodan Boškan za neuspeh "okrivio" loš početak 
plavih u petom, odlučujućem, setu.
- Žao mi je, jer je teško kada doguraš do petog seta i onda izgubiš na pragu 
pobede. Ipak, priznajem da je uprkos našim šansama, Italija zasluženo ušla u 
finale. Naravno ne treba gubiti nadu, imamo dobru ekipu i biće još prilika da 
se borimo za zlato - tešio se Boškan, odbojkaš klupskog šampiona Evrope 
francuskog Tura, dok većina naših reprezentativaca igra u italijanskoj ligi. 
Zbog toga su umešni Italijani lako odredili taktiku. Dobro su proučili igru 
rivala i pobedili poznajući plave možda i bolje nego što oni poznaju sami sebe.