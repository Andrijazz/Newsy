> Izvor: matf
> Datum: 
> Rubrika: sport
> Naslov: CRVENA ZVEZDA I REGIONALNA SARADNJA 
> Članak:


Udruženje velikih klubova pospešivaće međusobnu saradnju, a ne stvarati 
paralelno takmičenje 

Korak ka boljoj saradnji najvećih klubova jugoistočne Evrope znači upravo to - 
korak ka boljoj saradnji. Pogrešna tumačenja prvog sastanka predstavnika 
osamnaest klubova iz devet zemalja kao napora da se stvori regionalna liga 
donelo je samo probleme. U Crvenoj zvezdi, kao i u grčkom Olimpijakosu, 
objašnjavaju da ne postoji nikakva namera da klubovi učesnici osnuju paralelno 
takmičenje mimo volje nacionalnih saveza i Evropske fudbalske unije Uefe. 

- Cilj osnivanja udruženja je bliža saradnja i rad na ispunjenju zajedničkih 
interesa klubova članova - izričit je direktor Marketinga Crvene zvezde Zoran 
Avramović, koji je ove sedmice predstavljao klub na sastanku u Bukureštu. - Ni 
o kakvoj balkanskoj ligi nema ni govora. Mi želimo da naše udruženje doprinese 
boljoj saradnji klubova, od koje će korist imati i klubovi, i nacionalni savezi 
i Evropska fudbalska unija Uefa. Nema smisla ni pomisliti da ćemo mi preduzeti 
ijedan korak mimo volje ili dozvole nacionalnih federacija ili Uefe. 

Evropska fudbalska unija, dodao je potpredsednik atinskog Olimpijakosa Petros 
Kokalis, podstiče regionalnu saradnju klubova. Tako Olimpijakos, PAOK, 
Galatasaraj, Bešiktaš, Dinamo (Bukurešt), Rapid, Steaua, CSKA, Levski, Apoel, 
Maribor, Hajduk, Dinamo (Kijev), Šahtjor, Partizan i Crvena zvezda smatraju da 
od udruživanja svi mogu da imaju samo korist. 


"UEFA podstiče saradnju klubova": Petros Kokalis, potpredsednik Olimpijakosa  
- Preliminarni sastanak u Bukureštu predstavlja prvi korak u saradnji koja bi 
trebala da doprinese boljoj saradnji i komunikaciji klubova na duže staze - 
objasnio je Kokalis. - Sport se često u poslednje vreme posmatra kao biznis, 
dok se zapostavlja njegova osnovna uloga. Ovaj vid saradnje klubova već je 
pozdravio Fudbalski savez Grčke, a verujem da će isto učiniti i Uefa koja 
podstiče široku saradnju klubova. Zasad je previše rano govoriti o konkretnim 
rezultatima saradnje, naša organizacija tek je u početnoj fazi stvaranja. 

O izgledu udruženja više će moći da se govori u junu, za kada je planirana prva 
sednica na kojoj će biti odlučeno o telima foruma i statutu. Udruženje je, 
rekao je Kokalis, otvoreno i za prijem novih članova, ne samo iz devet zemalja 
koje su prisustvovale sastanku u Bukureštu, ali je i istakao da će važan 
kriterijum biti ugled i ime potencijalnih kandidata. 

Balkanska ili neka slična regionalna liga nije u kratkoročnim planovima, 
izričiti su predstavnici Crvene zvezde i Olimpijakosa.