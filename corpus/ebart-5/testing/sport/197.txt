> Izvor: matf
> Datum: 
> Rubrika: sport
> Naslov: Nekadašnji hrvatski selektor još jednom šokirao tamošnju javnost
> Članak:


Bivši selektor hrvatske reprezentacije Miroslav Ćiro Blažević posle operacije 
raka prostate u Austriji, došao je na ideju da bi u budućnosti mogao da bude - 
sveštenik. 
- Kao mlad, bio sam predodređen za to zvanje, pa sad imam priliku da se vratim 
tamo gde sam želeo da budem kao mladić. S obzirom na to da mi je ova operacija 
donela jedan neminovni hendikep - nastradali su mi živci odgovorni za seksualni 
odnos, ispunjavam prvi uslov da budem sveštenik - rekao je Blažević zagrebačkim 
Sportskim novostima. 
Blažević je intenzivno počeo da razmišlja o novom zvanju nakon što ga je u 
bolnici posetio sveštenik iz Hrvatske katoličke misije u Insbruku Petar Babić. 
- To je bila želja moje majke. Nadam se da će mi kardinal Božanić priznati 
ispite koje sam položio kao mladić na Teologiji, a ove dodatne ću položiti. 
Zamoliću ga da me baci negde na selo da mogu na konju da obilazim vernike - 
rekao je Blažević. Na pitanje da li će se posvetiti samo tom poslu ili će 
paralelno voditi i fudbalsku ekipu sveštenika, Blažević je odgovorio da "misli 
da je doneo dobru odluku i da će tu naći mir". 
- Ova ideja će mi pomoći da preživim. Nadam se i da ću stvoriti fudbalsku 
ekipu, sveštenici su jako tolerantni - rekao je kontraverzni fudbalski trener. 
Blažević je dodao da je dobio podršku katoličkog sveštenika Babića, koji je 
ponudio da se založi za njega kod kardinala Božanića. 
- Ovo je bila ideja sveštenika Babića, jer oni žude za pravim kadrom i smatraju 
da ću im ja biti istinsko pojačanje - rekao je Blažević. 
Za svoju bolest i rak prostate Blažević je optužio čelnika zagrebačkog Dinama 
Zdravka Mamića. 
- Ne mogu se osloboditi utiska da mi je ovu tešku, najtežu bolest što se zove 
karcinom, dao Mamić - poručio je Blažević. Beta