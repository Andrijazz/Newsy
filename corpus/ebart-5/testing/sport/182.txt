> Izvor: matf
> Datum: 
> Rubrika: sport
> Naslov: Dragan Todorić o daljem prolongiranju "slučaja Bogdanović" na Predsedništvu KS 
> Članak:

Srbije

Predsedništvo Košarkaškog saveza Srbije nije u ponedeljak donelo odluku o 
konačnom statusu Luke Bogdanovića, posle žalbe Partizana i mladog igrača na 
odluku Registracione komisije, kojom nije odobren njegov transfer iz Crvene 
zvezde u Partizan. Klubovima je dat rok do petka da se dogovore, a ukoliko do 
dogovora ne dođe, Predsedništvo koje broji 15 članova odluku će glasanjem 
doneti u petak.
Stav Partizan Mobtela povodom ovog slučaja izneo je sportski direktor Dragan 
Todorić:
- Krajnje je nelogično i neodrživo da predsednik Registracione komisije, koja 
je donela odluku da Luka Bogdanović ne može da pređe u Partizan, ima pravo 
glasa i na višoj instanci, odnosno na Predsedništvu KS Srbije, bez obzira što 
jeste njegov član. Predsedništvo treba da preispita odluku Registracione 
komisije, pa Goran Dajević, koji se najvatrenije zalagao da Komisija donese 
odluku u korist Zvezde, ne može da ima pravo glasa na Predsedništvu. U 
suprotnom, sve bi bilo po onoj narodnoj "kadija te tuži, kadija ti sudi". 
Smatram da bi predsednik Registracione komisije Dajević, kao i predstavnici 
zainteresovanih strana u slučaju, delegati Partizana i Crvene zvezde u 
Predsedništvu KS Srbije, trebalo da budu izuzeti iz glasanja. Ostali članovi 
Predsedništva treba da donesu odluku po svojoj savesti, a ne pod uticajem 
velikih pritisaka koji se poslednjih dana vrše na neke od njih - smatra Todorić.
Oba gradska rivala ovih dana su počela pripreme za novu sezonu, a Luka 
Bogdanović posmatra utakmice na turniru Dijamantska lopta, pauzira i - čeka.