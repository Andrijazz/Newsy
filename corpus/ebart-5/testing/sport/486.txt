> Izvor: matf
> Datum: 
> Rubrika: sport
> Naslov: Intervju Miloš Vujanić
> Članak:


Nekadašnji as crno-belih, sada bek Panatinaikosa, vratio se na parket posle 
deset meseci, a već u sredu igraće protiv našeg šampiona

Miloš Vujanić nije mogao da odabere bolji trenutak za povratak na parket. 
Sjajni bek Panatinaikosa posle skoro godinu dana istrčao je pred navijače, 
ponovo osetio adrenalin evroligaškog okršaja. Već u sredu nekadašnji miljenik 
Grobara stiže u Beograd, gde će morati da se suprotstavi Partizanu, klubu koji 
ga je izbacio u orbitu najboljih igrača Evrope.
Miloš teško može da zaboravi 27. decembar prošle godine, kada mu je u dresu 
Barselone u meču sa Đironom drugi put popustilo koleno. Tada je obnovio staru 
povredu ligamenata, kažu, najgoru koju jedan košarkaš može da doživi. Gotovo 
godinu dana, umesto parketa, njegova stvarnost bili su operacione hale, 
rehabilitacioni centri... Ali, izdržao je sve.
- Jeste, prošlo je već 10 meseci od kada nisam pipnuo loptu na utakmici i zato 
se sada super osećam. Jeste da protiv Unikahe nisam igrao mnogo, samo pet 
minuta, ali veoma mi znači što sam se vratio. Trenirao sam u poslednje vreme 
punim intenzitetom, sve je u najboljem redu. Logično je da nisam u pravoj 
formi, ali verujem da ću uskoro biti onaj pravi - poručuje Vujanić iz Atine.
- Naredne nedelje stižete u Beograd, igrate protiv Partizana, u čijem dresu ste 
stekli reputaciju jednog od najboljih bekova Evrope?
- To će mi biti treći put da igram protiv crno-belih. Neće biti lako. Mi smo do 
sada imali stoprocentan učinak u Evroligi, a i Partizan igra dobro. Svakako da 
mi je drago da dolazim u Beograd, da ponovo izađem pred navijače Partizana. Ne 
znam koliko ću igrati, videćemo...
- Da li će posle gostovanja u Beogradu vaš skor protiv Partizana biti 3:0 ili 
2:1?
- Uh, teško pitanje. Samo znam da će to biti dobra utakmica.
- Koliko pratite igre crno-belih u Evroligi i da li smatrate da naš šampion 
konačno može u top 16?
- Imaju velike šanse da se nađu u drugom krugu. Do sada su sakupili tri pobede 
i, ukoliko ostvare još tri, smeši im se prolaz među 16 najboljih ekipa Evrope, 
što bi bio veliki uspeh. Trijumf u Ljubljani možda je i odlučujući korak ka 
ostvarivanju tog cilja.
- Pošto u Panatinaikosu igraju dvojica bivših partizanovaca, plus trener 
Obradović, možemo li očekivati bar mali popust?
- Pa, biće popusta, ha, ha, šalim se, naravno. Pitajte trenera Obradovića i 
Dejana Tomaševića - sa osmehom je zaključio Vujanić.