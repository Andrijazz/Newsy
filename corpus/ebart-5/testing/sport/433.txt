> Izvor: matf
> Datum: 
> Rubrika: sport
> Naslov: VELIKI USPEH MLADOG ČAČANINA UROŠA KALIČANINA
> Članak:


UČENIK četvrtog razreda Saobraćajno-tehničke škole u ovom gradu Uroš Kaličanin 
(18) na nedavnom prvenstvu sveta u Njujorku u organizaciji Šotokan karate 
Federacije osvojio je zlatnu medalju u kategoriji mlađih seniora do 21 godine. 
On je tim povodom na jučerašnjoj konferenciji za novinare izjavio:
- Na ovom prvenstvu je učestvovalo oko 4.000 takmičara iz 30 zemalja sa svih 
kontinenata. Ja sam zabeležio svih šest pobeda. U polufinalu i finalu savladao 
sam uporne Švajcarce. Ovaj uspeh je rezultat žestokih priprema koje su stručno 
osmislili treneri Aco Ćirković i Nikola Škerović.
Daroviti karatista deset godina bio je jedan od najboljih članova čačanske 
Slobode, a od pre tri meseca nastupa u redovima KK Crvena zvezda:
- U beogradskom klubu imam izvanredne uslove za dalji razvoj, pa se nadam još 
boljim rezultatima. Već u oktobru učestvovaću po pozivu na velikom međunarodnom 
turniru u Torontu. Za ovo takmiečnje pripremaću se dvadesetak dana u manastiru 
Mileševa.
Na kraju mlađani Uroš nije zaboravio da naglasi da su pojedine firme iz Čačka 
snosile troškove njegovog puta i boravka u Njujorku, kao i da posebno istakne 
razumevanje direktora Albića i nastavnika Saobraćajno-tehničke škole da što 
bezbolnije uskladi obaveze iz sporta i škole.