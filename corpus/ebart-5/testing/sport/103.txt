> Izvor: matf
> Datum: 
> Rubrika: sport
> Naslov: Uoči Svetskog prvenstva za rukometašice
> Članak:


Favoriti su Danska i Norveška, a slede ih Francuska i  Mađarska

BEOGRAD - Jedna od najboljih hrvatskih rukometašica Renata Hodak, igračica 
Podravke iz Koprivnice, smatra da je reprezentacija Srbije i Crne Gore među 
favoritima za osvajanje medalje, javili su danas hrvatski elektronski mediji.
- Glavni favoriti su selekcije Danske i Norveške, a zatim slede Francuskinje, 
uvek nezgodne Mađarice, pa i reprezentacija SCG, čija je mlada reprezentacija 
sastavljena od odličnih rukometašica koje igraju u inostranstvu - kazala je 
Hodak.
Reprezentativke Srbije i Crne Gore takmičiće se u grupia A zajedno sa 
selekcijama: Hrvatske, Francuske, Australije, Španije i Brazila. Za hrvatsku 
reprezentativku ekipa Brazila je najveća nepoznanica u grupi A, u kojoj se 
nalazi i naša reprezentacija.
- Mnogi tvrde kako Brazil nema jaku reprezentaciju, ali prema tome što znamo, 
Brazilke su sve svoje protivnice na Panameričkim igrama pobedile sa desetak 
golova razlike. Mislim da u našoj grupi, od evropskih selekcija najmanje šanse 
ima Španija - rekla je Renata Hodak.
O ciljivima Hrvatske na Svetskom prvenstvu ona je kazala da je to plasman na 
Olimpijske igre 2004. godine u Atini, a da je više od toga teško ostvarljivo.
- Nije nemoguće da se u nekom raspletu domognemo i medalje, ali na to ne treba 
računati. Nije nas bilo nigde šest godina i nemamo reprezentaciju koja je 
sastavljena od sedam, osam igračica koje bi nosile najveći teret. Ako se 
plasiramo na Olimpijske igre, mislim da bi svi trebalo da budu zadovoljni.
Svetsko prvenstvo za rukometasice održava se od 1. do 14. decembra u Hrvatskoj, 
a naše predstavnice se nalaze u grupi.