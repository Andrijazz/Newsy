> Izvor: matf
> Datum: 
> Rubrika: sport
> Naslov: novi kviz
> Članak:


Ovoga puta možete da proverite koliko poznajete pojedinosti iz života i dela  
velikog srpskog prosvetitelja koji se, kao svetac, slavi 27. januara

1. Prvi srpski arhiepiskop Sava, čije je svetovno ime bilo Rastko, rodio se 
1174. godine kao najmlađi sin velikog župana Raške:
a) Časlava - idite na broj 14
b) Nemanje - idite na broj 7
c) Tihomira  - idite na broj 11
2. Niste pogodili. Sava nije umro u Varni. Vratite se na broj 15.
3. Pogrešili ste. Autokefalnost srpske crkve ne datira od te godine. Vratite se 
na broj 9.
4. Sava je uzeo to ime kada se 1192. godine zakaluđerio u ruskom manastiru 
Pantelejmon u Svetoj gori. U toj oblasti, sa oko 20 manastira, smeštenoj na 
severnogrčkom poluostrvu Atosu, Sava i njegov otac, monah Simeon, podigli su 
1198. godine manastir:
a) Lesnovo - idite na broj 8
b) Sopoćani - idite na broj 10
c) Hilandar - idite na broj 16
5. Pogrešili ste. Mošti Svetog Save nisu spaljene po nalogu tog paše. Vratite 
se na broj 20.
6. Pogodili ste. Sava je umro u Trnovu. Idite na broj 20.
7. U pravu ste. On je bio sin velikog župana Raške, Nemanje. Idite na broj 4.
8. Pogrešili ste. Taj manastir se ne nalazi u Svetoj gori. Vratite se na broj 4.
9. U jednoj od svojih brojnih misija, Sava se obreo u Nikeji, sedištu tadašnjeg 
vizantijskog cara i patrijarha. On je od njih uspeo da dobije saglasnost za 
osnivanje autokefalne Srpske crkve, čiji je on bio prvi arhiepiskop. To se 
zbilo godine:
a) 1217.            - idite na broj 3
b) 1218.          - idite na broj 12
c) 1219.           - idite na broj 18
10. Pogrešili ste. Nije reč o tom manastiru. Vratite se na broj 4.
11. Niste pogodili. Tihomir je bio Rastkov stric, a ne otac. Vratite se na broj 
1.
12. Pogrešili ste. Srpska pravoslavna crkva nije dobila autokefalnost te 
godine. Vratite se na broj 9.
13. Niste pogodili. Paša koji je naredio da se spale mošti Svetog Save nije se 
tako zvao. Vratite se na broj 20.
14. Pogrešili ste. Savin, odnosno Rastkov otac nije se tako zvao. Vratite se na 
broj 1. 
15. Na povratku sa jednog od svojih putovanja u daleke zemlje, Sava se u 
Bugarskoj razboleo i umro 14/27. januara 1236. godine. Bilo je to u ondašnjoj 
bugarskoj prestonici:
a) Varni - idite na broj 2
b) Trnovu - idite na broj 6
c) Plovdivu - idite na broj 19
16. Pogodili ste. Sava i Simeon su podigli manastir Hilandar koji je danas 
jedna od najbogatijih riznica srpske srednjovekovne kulture. Idite na broj 9.
17. U pravu ste. Mošti Svetog Save su spaljene po naređenju Sinan-paše.
18. Pogodili ste. Srpska crkva je stekla autokefalnost 1219. godine. Idite na 
broj 15.
19. Niste pogodili. Sava nije umro u Plovdivu. Vratite se na broj 15.
20. Savino telo je, 1237. godine, iz mesta gde je umro i bio sahranjen, preneto 
u manastir Mileševu. On je u tom manastiru kod Prijepolja počivao puna tri i po 
veka, odnosno do proleća 1595. godine. Tada je beogradski paša naredio da se 
Savine mošti donesu u Beograd i spale. Ovaj turski silnik zvao se:
a) Kemal-paša - idite na broj 13
b) Esad-paša - idite na broj 5
c) Sinan-paša - idite na broj 17

Kada saberete sve osvojene bodove (po sistemu - 2 za pogodak u prvom, 1 za 
drugi i 0 za treći pokušaj) svoj učinak vrednujte ovako: svih 10 - savršen; 9-8 
- odličan; 7-6 - vrlo dobar; 5-4 - dobar; 3-2 - dovoljan; 1-0 - nedovoljan.
