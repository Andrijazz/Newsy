> Izvor: matf
> Datum: 
> Rubrika: sport
> Naslov: Rukometaši SCG pobedili Grčku 37:26 na SP u Tunisu
> Članak:


Vujović: U svemu ovom smo dobili nešto novo, a to je odnos igrača prema 
reprezentaciji. Milosavljević: Ovo je znak da se polako vraćamo u vrh, ponovo 
smo ekipa za respekt

"Blic" u Tunisu Izveštač Aleksandar Pijevac

Rukometaši Srbije i Crne Gore pobedom nad Grčkom 37:26 (15:12) završili su 
takmičenje na Svetskom prvenstvu u Tunisu. Na žalost, ubedljivi trijumf nije 
nam doneo jednu od medalja već samo peto mesto što je napredak za tri pozicije 
u odnosu na Mondijal u Portugaliji. 
- Videli ste da smo u svemu ovom dobili nešto novo, a to je odnos igrača prema 
reprezentaciji. Utakmica nije imala takmičarski značaj, ali su je momci 
odigrali kao da je u pitanju finale. Šteta je što u stvarnom životu nismo 
igrali za medalju - sumirao je utiske posle meča selektor Veselin Vujović. 
Mirna atmosfera u polupraznoj dvorani "7. novembar" doprinela je da se prvi 
minuti odigraju bez previše kombinovanja. Grci su u preko Karipidisa poveli sa 
7:6 (12. minut), ali su plavi u narednih sedam minuta napravili seriju 6:0 za 
ubedjivih 12:7. Prednost nam je doneo odlični golman Arpad Šterbik koji je u 
prvih 30 minuta imao ukupno 12 odbrana (tri sedmerca). Nikolić je zbog povrede 
palca desne ruke morao da se preseli na klupu, a pošto je Alem Toskić bio na 
tribinama, Vujović je na crtu poslao Đurkovića. Drugi deo je doneo borbu naših 
rukometaša za titulu prvog strelca meča, a praktično gol nije postigao samo 
onaj igrač koji nije ni šutirao, jer su grčki golmani imali samo dve odbrane. 
- Grčka nije rival za potcenjivanje, jer su dobili Francusku i Rusiju,  a 
igrali su i nerešeno za Tunisom. Međutim, razlika u kvalitetu između Grka i nas 
je ogromna. To se videlo i pre mesec dana kada smo ih na turniru u Ivriju 
pobedili sa 35:23. Moji rukometaši su
me oduševili borbenom igrom i bilo je samo pitanje sa koliko golova razlike 
ćemo pobediti. Šterbik je činio čuda na golu, a to je preduslov za dobru igru 
čitavog tima. Grci nikako nisu mogli da se vrate u poslednjih 20 minuta - dodao 
je Vujović.
Alen Muratović je u 48. minutu povisio na 28:18 za tačku na "i" u borbi za peto 
mesto. 
- Bez obzira na sve što se dogodilo, mislim da smo postigli dobar rezultat u 
Tunisu. Peto mesto je znak da se polako vraćamo u vrh, gde nam je i mesto. 
Srbija i Crna Gora je ponovo reprezentacija za respekt, kojoj je nedostajalo 
samo malo sreće za daleko veći uspeh. Čestitao bih svojim igračima i dodao da 
mi je bila čast da budem njihov kapiten - poručio je Žikica Milosavljević.
Plavi su juče odgledali polufinalni meč između Tunisa i Španije, nakon čega su 
otišli u hotel. Danas će svi posmatrati meč za treće mesto i finale, a 
reprezentacija se sutra vraća u Beograd u večernjim časovima. U utakmicama za 
plasman od 5. do 12. mesta na SP u Tunisu postignuti su sledeći rezultati: SCG 
(5) - Grčka (6) 37:26 (15:12), Norveška (7) - Rusija (8) 30:27 (14:15), Nemačka 
(9) - Češka (10) 39:34 (posle produžetaka), Švedska ((11) - Slovenija (12) 
32:29 (17:14).