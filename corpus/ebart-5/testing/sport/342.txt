> Izvor: matf
> Datum: 
> Rubrika: sport
> Naslov: Dogodilo se na danaŠnji dan: Kamerunac postigao gol za Partizan
> Članak:


Nisam znao. Da li je to bilo 25. novembra? Nisam ljut 
kada me to pitaju. Ni sam ne mogu da verujem, nikada mi 
se to nije desilo do sada, rekao je Pjer Boja, prisećajući se poslednjeg gola u 
crno-belom dresu

Podivljali su "lacijali" kada je Kamerunac Pjer Boja postigao i drugi gol za 
samo 25 minuta i doveo nebo-plave na rub propasti usred Rima. A, nema sumnje i 
da im je srce preskakalo dok je Boja promašivao u drugom poluvremenu. Ipak, 
bilo je to zvezdano veče centarfora crno-belih koji je na "Olimpiku" najavio 
velike igračke domete. Bio je to 25. novembar 2004. Međutim, godinu dana 
kasnije, Pjer Boja je na svoje, ali i iznenađenje celokupne sportske javnosti, 
i dalje je bez postignutog gola u takmičarskim utakmicama Partizana. Mesece, 
dane, sate i minute, prestao je da broji, na "godišnjicu" nije ni obratio 
pažnju.
- Nisam znao. Da li je to bilo 25. novembra? - kroz smeh je upitao Boja i 
nastavio: - Nisam ljut kada me to pitaju. Ni sam ne mogu da verujem, nikada mi 
se to nije desilo do sada. Kada izađem na teren ne razmišljam o tome da 
postignem gol, već da odigram najbolje što mogu. Nadam se da ću uskoro postići 
gol - rekao je Pjer za Glas.
Napadač Partizana je nedavno dobio poziv selektora Kameruna i našao se među 50 
igrača koje je selekcija ove zemlje okupila u nameri da se uveri u njihove 
kvalitete. Postigao je het-trik na prvoj prijateljskoj utakmici i ostao u 
najužoj konkurenciji, a nada se pozivu selektora za prijateljski meč sa 
selekcijom Baskije 28. decembra u Španiji. Ukoliko ga Kamerunci pozovu, može se 
lako desiti da se Pjer pojavi na pripremama kao novopečeni vezista. U razgovoru 
sa novinarima, trener Reber je priznao da razmišlja o Boji kao vezisti.
- Već sam pričao o tome sa Reberom i on mi je rekao da mogu da pomognem ekipi 
na poziciji iza napadača. Menjaću strane, ubacivaću se u napad, videćemo. 
Igraću bilo gde za dobrobit tima - objašnjava Boja, koji nestrpljivo čeka 
subotu i meč sa Obilićem.
Što bi rekao trener Partizana Jirgen Reber: "Come on Pjer, concentracion! "