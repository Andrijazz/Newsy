> Izvor: matf
> Datum: 
> Rubrika: sport
> Naslov: KOLIN DŽEKSON I JOLANDA ČEPLAK, PROMOTERI "MEMORIJALA ARTUR TAKAČ", PRVU 
> Članak:

JUTARNJU KAFU POPILI JUČE U NAŠOJ REDAKCIJI

Neverovatno je koliko ovde svi mnogo znaju o atletici i zato jedva čekam da 
ponovo dođem u Beograd i uživam, rekao je DŽekson. Kompanija "Novosti" medijski 
sponzor 

KOLIN DŽekson je juče prvu jutarnju kafu popio u redakciji  "Večernjih 
novosti", medijskom sponzoru "Memorijala Artur Takač". Slavni britanski 
atletičar, jedan od najuspešnijih svih vremena, višestruki svetski šampion i 
aktuelni planetarni rekorder na 110 metara prepone (12,91), doputovao je u 
Beograd u utorak u ranim jutarnjim časovima, a već u 9.30 ispijao espreso u 
najtiražnijem dnevnom listu. Povod za dolazak sportske zvezde iz Kardifa je 
veliki međunarodni atletski miting, a uz DŽeksona, ulogu promotera ima i 
slovenačka atletičarka Jolanda Čeplak (dvoranska rekorderka na 800 metara). 
Blistavi osmeh, dečački pogled i duhovite opaske, glavno je oružje slavnog 
preponaša u ophođenju sa "sedmom silom", ali i koleginicom Jolandom Čeplak, 
kojoj je delio komplimente na svakom koraku, tretirao je kao mega zvezdu...
- Bavio sam se malo i novinarstvom, izveštavao sa sportskih događaja. Voleo bih 
da nastavim, pošto obožavam sport - kaže DŽekson koji je uz atletiku u osnovnoj 
školi trenirao fudbal, košarku, ragbi i kriket.
 U penziji ste od 2003. godine, a sada ambasador Svetske atletske federacije 
(IAAF).
- Takmičenja i treninzi mi ne nedostaju. Atletika je veoma intenzivan sport, 
fizički i psihički si pod velikom presijom. Lakše je dok si mlad, kasnije je 
zaista naporno. Vrlo lako sam se navikao na penzionerske dane. Žao mi je samo 
što nikada nisam osvojio zlatnu medalju na Olimpijskim igrama, a učestvovao sam 
četiri puta, bio srebrni, ali nikada najbolji. To je zločin za atletiku!  
 Svetski rekord postavili ste još 1993, da li će vas neko uskoro nadmašiti? 
- Ne! Jednostavno imam takav osećaj, to mi i srce govori. Ali, to je atletika. 
Da bi neko imao vrhunske rezultate mora da ima odlične pripreme i uslove, kao i 
jaka takmičenja, kakvih u poslednje vreme ima u Evropi. Ukoliko neko nadmaši 
moj rekord, biće to Francuz Lađi Dokur. 
 Kinez Ksiang Liu je na OI u Atini uspeo da izjednači vaš rekord?
- On je velika zvezda u Kini i napravio je značajan uspeh u Atini. Ne znam 
zašto, ali mislim da će mu taj rezultat biti najbolji u karijeri - smatra 
DŽekson.
 Promovisaćete "Memorijal Artur Takač"
- Izuzetno mi je zadovoljstvo što imam tu ulogu. Divno je kada svi sa mnogo 
entuzijazma organizuju neko novo takmičenje, tada je i nama promoterima lakše. 
Ovde su svi opsednuti sportom i mnogo znaju o njemu. Jedva čekam da ponovo 
dođem u Beograd i da uživam u dobroj atletici. Nadam se samo da će biti toplije 
nego sada - u svom stilu je prokomentarisao Kolin DŽekson.