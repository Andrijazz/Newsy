> Izvor: matf
> Datum: 
> Rubrika: sport
> Naslov: Završen prvi deo priprema seniorske košarkaške reprezentacije, selektor Šakota 
> Članak:

zadovoljan

Dva dana po povratku iz italijanskog Bormija, mesta u kojem je košarkaška 
reprezentacija SCG obavila prvi deo priprema za svetsko prvenstvo u Japanu, 
selektor Dragan Šakota sumirao je utiske i analizirao učinjeno u prethodnih 25 
dana.
- I pre smo rekli da rezultati u ovom delu priprema nisu bitni, već pre svega 
uigravanje ekipe. Ovde su momci koji gotovo nikad nisu igrali zajedno i zato 
smo pre svega radili na uigravanju tima. Zbog toga se nismo toliko bavili 
bazičnim pripremama, već igrali utakmice. Momci su se zalagali, angažovali, a 
iz takvog rada su proistekli i rezultati. Atmosfera u timu je odlična i pravo 
je zadovoljstvo raditi u takvim uslovima - kaže selektor plavih košarkaša.
Sa Šakotom se slaže i kapiten Igor Rakočević, koji takođe dobru atmosferu vidi 
kao glavni preduslov za dobre rezultate.
- Na početku priprema akcenat je bio na uigravanju ekipe i to smo postigli. 
Sada su apetiti porasli, razmišljamo i o rezultatima. Mogu reći da ova ekipa, 
da li zbog mladosti ili nečeg drugog, igra na sjajnom nivou, a atmosfera je 
fenomenalna, mnogo bolja nego ranijih godina. Sada ćemo se više okrenuti 
taktičkom uigravanju, ali i fizička sprema se ne zanemaruje jer ima igrača koji 
još moraju da porade na tom planu. Ako zadržimo ovakvu atmosferu možemo se 
nadati dobrom rezultatu, za mene bi uspeh bio i ulazak u četvrtfinale - kaže 
organizator igre plavih Rakočević. 
Jedan od brojnih debitanata u timu Branko Jorović kaže da su prvi utisci o 
ekipi sjajni.
- Zaista je sve izvanredno i pozitivno. Od prvog dana radimo ozbiljno i 
posvećeno jer smo svi svesni da samo velikim radom i zalaganjem možemo učiniti 
nešto. Teško je sada proceniti koliki su naši krajnji dometi. Možemo samo 
obećati maksimalnu angažovanost, a rezultat će doći - poručuje Jorović.
Sledeća stanica na putu za Japan, trebalo bi da bude Španija, u kojoj su plavi 
prijavljeni za učešće na turniru u Valensiji, a potom sledi još nekoliko 
kontrolnih mečeva, pred odlazak na planetarni šampionat.