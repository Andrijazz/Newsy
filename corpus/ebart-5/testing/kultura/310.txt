> Izvor: matf
> Datum: 
> Rubrika: kultura
> Naslov: Knjige - Etno, Ivan Čolović: 
> Članak:


Dvadeset godina nakon Divlje književnosti, koja je jednim delom bila i prva 
ozbiljna analiza fenomena tzv. novokomponovane muzike, Ivan Čolović je napisao 
knjigu koja je takođe pionirska, ovaj put u smislu analiziranja tzv. etno-muzike

Jedan od idioma koje je globalno proslavila krvava posljednja decenija 
dvadesetog stoljeća na Balkanu jest zasigurno i "etničko čišćenje" ili - kako 
se u optužnicama Haškog tribunala i na stranicama najpoznatijih svjetskih 
novina najčešće kaže - "ethnic cleansing". Znajući to, teško je post festum ne 
biti zadivljen profetskim senzibilitetom skupine muzičkih producenata koji su u 
londonskom pabu Ruska carica dan nakon Vidovdana 1987. godine dali zajedničko 
ime za neke vrste muzike koje su onomad tek počele na velika vrata ulaziti u 
svjetsku muzičku industriju. U dilemi između etiketa "world music" i "ethnic", 
odabrana je prva, a razlog je bio - prema jednom od učesnika - to što je drugi 
termin zvučao "suviše akademski". Četiri-pet godina nakon njihovog sastanka, 
termin "ethnic" je izgubio svoju akademsku ezoteričnost, ali je polako sticao 
ponešto negativan halo efekat. Fraza "world music", naprotiv, postajala je u 
isto vrijeme sve popularnijom, a u masovnim je medijima prizivala isključivo 
pozitivne asocijacije. 

Naslov i podnaslov knjige Ivana Čolovića suprotstavljaju ova dva termina. 
Knjiga Etno (Biblioteka XX vek, Beograd, 2006) nosi podnaslov Priče o muzici 
sveta na Internetu. "Muzika sveta" je, naravno, upravo "world music", ono što 
se na području od Vardara pa do Triglava uglavnom naziva etno. 

Dvadeset godina nakon Divlje književnosti, koja je jednim dijelom bila i prva 
ozbiljna analiza fenomena tzv. novokomponovane muzike, Ivan Čolović je napisao 
knjigu koja je također pionirska, ovaj put u smislu analiziranja tzv. 
etno-muzike. Indikativne su i metodološke razlike u Čolovićevom pristupu ovim 
fenomenima. Dok su glavni izvor "narodnjačke priče" u Divljoj književnosti bili 
radijski kontakt-programi tipa "pozdravi, čestitke i želje slušalaca", primarni 
izvor u Etnu jest - kako se i iz podnaslova vidi - Internet. Jedan od razloga 
je, naravno, i duh vremena. Uostalom, u vrijeme nastanka Divlje književnosti 
Internet faktički nije ni postojao. Nije to, međutim, jedini razlog. Dok su 
radio-stanice koje su prve propagirale novokomponovanu muziku redovno bile 
lokalne stanice koje su svojim signalom "pokrivale" mala područja "užeg 
zavičaja", Internet je - po definiciji - globalna mreža. Ova formalna razlika 
ukazuje i na važne karakteristike samopercepcije izvođača ove dvije vrste 
muzike: prvi - da tako kažemo - misle lokalno, a potonji - globalno. Prvi s 
lakoćom nalaze svoju publiku i ne tragaju za teoretskim utemeljenjem svoje 
"poetike", kod potonjih je pak izuzetno izražena potreba za "pričom" koja 
njihovu muziku kontekstualizira. 

Čolovićeva nova knjiga podijeljena je u dva dijela: prvi (Virtuelno putovanje u 
etnolend) svojevrstan je dnevnik istraživanja, dok drugi (Ethno sound system) 
predstavlja rezultate istraživanja. U prvom dijelu Čolović nam prezentira svoje 
dnevničke bilješke načinjene tokom istraživanja dugog oko godinu i pol dana (od 
juna 2003. do decembra 2004. godine). Istraživanje je vođeno isključivo na 
Internetu, a analizirani su sajtovi iz skoro cijelog svijeta. Od Srbije preko 
centralne Azije, Tibeta i Afrike pa natrag na Balkan - tako je nekako izgledao 
Čolovićev online itinerer. Fascinantne su podudarnosti koje Čolović pronalazi u 
ispovijestima zvijezda etno-muzike iz različitih krajeva svijeta u sveprisutnom 
žargonu autentičnosti. Sličnosti među različitim galaksijama etno univerzuma 
iznova pokazuju ispravnost odluke o internetskom istraživanju. Riječima samog 
Čolovića: dominantno hibridni karakter muzike sveta usklađen je sa žanrovsko 
mešovitim internetskim pripovedanjem. Isto tako, Čolovićeva je intencija 
prvenstveno bila analizirati priču oko muzike, a ne samu muziku. Rezultati 
istraživanja pokazaće tako da je funkcija priče oko etno-muzike svugdje u 
svijetu slična bez obzira na muzičke različitosti. 

Teško je, naravno, u kratkom prikazu čak i skicirati sistematičnost briljantne 
Čolovićeve argumentacije. Teško je ilustrirati vrckavi stil s bljeskovima 
vajldovske duhovitosti, kao i formalnu inventivnost koja se ogleda u skoro 
programatskom uranjanju u internetske izvore. Potrebno je, međutim, makar ovlaš 
spomenuti da je reč o knjizi čiji zaključci nadilaze sferu (etno) muzike. U 
drugom dijelu knjige Čolović cijelo jedno poglavlje posvećuje etnomaniji kojoj 
je sama muzika odavno postala preuska i koja je shodno tome - da se poslužim 
Uelbekovom frazom - proširila područje borbe. Na kraju knjige - a na tragu 
nekih teza Igltona i Žižeka - Čolović izlaže kontrakulturnu strategiju koja se 
ne bazira "na kompatibilnosti i uzajamnoj prevodljivosti kultura nego na 
njihovoj suštinskoj nesavršenosti, nedorečenosti i poroznosti, što osećamo kao 
zajedničku ljudsku sudbinu". 

U tom se smislu može opravdati pomodarstvo eksjugoslovenskih kvaziurbanih 
šminkera koji, kao, vole etno, a ne podnosne narodnjake. U jednoj stvari oni 
zbilja jesu u pravu: to nije ista muzika. Međutim, u percepciji (i 
valorizaciji) potkrala im se ozbiljna greška. Njihov mondeni etno zapravo je 
"zatvoreni sistem diskursa, koji ne dozvoljava da se njegove granice 
prekorače". Narodnjak je pak programatski porozan, a uz to je - kako bi rekao 
Boris Buden - sposoban i za najsofisticiraniju empatiju, dakle i za 
prepoznavanje zajedničke ljudske sudbine.