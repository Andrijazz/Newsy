> Izvor: matf
> Datum: 
> Rubrika: kultura
> Naslov: SAMO dva dana posle dodele nagrade za roman godine (Mladenu Markovu za "Ukop 
> Članak:

oca"), pisac Dobrilo Nenadić, koji je bio u najužem izboru za ovo priznanje, 
obratio se kulturnoj javnosti i svom izdavaču "Narodnoj knjizi" pismom 
iznenađujuće sadržine, koje ovako započinje: "Danas na Jovandan, 20.1.2003. 
odlučio sam neopozivo i definitivno da prekinem sa književnim radom i da se 
posvetim svojoj privatnoj firmi i razvoju novih proizvoda, što mi je 
neuoporedivo unosnije, korisnije, udobnije i prijatnije".
Napominjući da o tome intenzivno razmišlja od prošlogodišnjeg Sajma knjiga u 
Beogradu, u pismu koje je uputio "Nacionalu", Nenadić veli:

Odoh u zapećak
- ODLUKU sam doneo pošto je gospodin profesor dr Aleksandar Jerkov u emisiji 
Radio Beograda 2 izjavio da je moja najveća nesreća ili nevolja ili neprilika - 
ne znam precizno kako je doslovno to rekao - bila u tome što je moja prva 
knjiga bila i najbolja. Profesor je dakako, u pravu, a tome bih dodao još samo 
i to da je moja najveća greška bila u tome što sam se petljao tamo gde mi nije 
ni bilo mesto. E sad, šta je - tu je; nikad čoveku nije kasno da se pokaje.
Obraćajući se izdavaču, Nenadić traži da prekine sve dalje uplate na njegov 
račun, a knjige koje je štampao - "Uragan", "Brajan", "Despot i žrtva" i 
"Sablja grofa Vronskog" - rasproda u roku od šest meseci.
Kao jedini vlasnik onoga što sam napisao, zabranjujem svako dalje štampanje i 
kopiranje u bilo kome sada poznatom ili nekom novom obliku bilo koje moje reči 
svima i svakom, svuda i zasvagda, bez obzira na uslove - kaže dalje Nenadić. - 
Zabranjujem svako oglašavanje preko štampe, kataloga, radija, televizije, 
interneta, bilo koje moje reči koje sam napisao svima i svakome, svuda i 
zasvagda.
I da završim sa onim što je rekao gospodin Dragoljub Stojadinović (kritičar 
"Novosti" u osvrtu na "Ukop oca" - prim. D. Bt.): "Možda je bilo vreme da se i 
na ovaj način suočimo sa nevremenom u nama i bacimo u zapećak prošlost iz 
drugih golemih knjiga i u jarkom osvetljenju najstarije i najuticajnije od 
naših književnih nagrada. Možda?" Za mene ovde nema nikakve dileme. Ja odoh u 
svoj zapećak, a vama želim sve najlepše i izvinite, ako nešto nije bilo u redu 
sa moje strane. To je sve što sam imao i imam da kažem i tome nemam da dodam 
nijedno jedino slovo, sada, ni zauvek.

Prevršilo meru
U utorak smo pozvali Dobrila Nenadića u njegovom Arilju, ali je energično i 
emotivno odbio da komentariše svoje pismo. Direktor "Narodne knjige", Miličko 
Mijović, koji je u utorak bio van Beograda, sa velikim iznenađenjem primio je 
vest o Nenadićevom pismu, a odgovoriće, kaže, u sredu.
"Prozvani" dr Aleksandar Jerkov, koji je inače bio član NIN-ovog žirija, rekao 
nam je sledeće:
- Sa velikim sam čuđenjem i još većim žaljenjem video vest o navodnoj odluci 
Dobrila Nenadića. Pomalo sam, već, navikao da se oko mojih kritičkih istupa 
diže prašina, ali mi se čini da je ovo sada prevršilo meru. Ja sam o 
"Doroteju", Dobrila Nenadića pisao još kao gimnazijalac, a moju studiju o ovom 
delu sam je Nenadić odabrao kao pogovor za jubilarno izdanje. Prvi sam 
promovisao i "Despota i žrtvu" i predvideo veliki uspeh ove knjige, a "Sablja 
grofa Vronskog" uvrštena je u uži izbor za NIN-ovu nagradu na moje posebno 
zalaganje. Ja volim srpsku književnost 20. veka, ali ako srpski pisci sumnjaju 
da ne umem da čitam Dostojevskog ili DŽojsa onda se varaju. Ako je Dobrilo 
Nenadić zbilja nešto ovako rešio to je veliki gubitak za srpsku književnost, i 
posebno za mene lično. Zato bih hteo da verujem da je to reklamni trik Milička 
Mijovića i "Narodne knjige" i od srca im želim odličnu prodaju ovog romana. Sve 
drugo je besmisleno.