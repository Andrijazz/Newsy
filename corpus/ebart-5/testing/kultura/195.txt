> Izvor: matf
> Datum: 
> Rubrika: kultura
> Naslov: Dvanaesti međunarodni festival evropskog filma - Palić 2005.
> Članak:


Dragan Jovićević

Film "Balkankan" Darka Mitrevskog, prikazan u okviru programa "Paralele i 
sudari" na 12. međunarodnom filmskom festivalu na Paliću, privukao je pažnju 
festivalske publike svojom dinamikom i zanimljivom pričom. U ovoj crnohumornoj 
komediji o naravima različitih nacionalnosti sa teritorija ex-Jugoslavije, 
pojavljuju se i beogradski glumci, kao što su Miodrag Krstović, Seka Sablić i 
Nikola Kojo. Film je postigao ogroman uspeh u Makedoniji, gde je oborio sve 
rekorde gledanosti i za sobom ostavio brojne filmove američke produkcije. Darko 
Mitrevski kaže da je film, s obzirom na temu i na ekipu koju je uspeo da okupi, 
od početka imao agresivnu kampanju, koja je ličila na holivudsku produkciju. 
"Radnja filma smeštena je u 2001. godinu, koja je bila frustrirajuća za 
makedonski narod, a film je zapravo komedija. Film je i bio gledan jer mislim 
da ljudi vole da se nasmeju stvarnosti u oči", kaže Mitrevski. Birajući početak 
svog filma, za koji su italijanski ko-producenti smatrali da mora da bude 
izuzetno upečatljiv, Mitrevski se setio nikada objavljenog početka filma 
"Bulevar sumraka" Bilija Vajldera, o kome je čitao kao klinac u časopisu 
Sineast, dok se pripremao da upiše Dramsku akademiju. Naime, u prvoj verziji 
"Bulevara sumraka", telo Viljema Holdena unose u mrtvačnicu gde ga drugi 
mrtvaci pitaju kako je zapravo tu dospeo, što je uvod u priču. Mitrevskom se 
taj početak učinio pogodnim za uvod u njegov film, te ga je zato i posvetio 
čuvenom sineasti. 
Kako je najavio, njegov sledeći film nosiće otkačen naslov: "Loš engleski ili 
kako sam oženio majku Mile Jovović" u kome će majka poznate glumice igrati 
glavnu ulogu i "svi će u filmu govoriti loš engleski jezik". Pre toga, film 
"Balkankan" će bioskopska publika u SCG videti i u redovnoj distribuciji od 28. 
septembra, zahvaljujući distributerskoj kući Taramount.
Drugi autor kojeg su novinari pozdravili na jučerašnjoj konferenciji za 
novinare, Karl Fredrik Gildea, švedski pisac i ko-scenarista filma "Predah", 
prikazanog u takmičarskom programu, svojim osobenim šarmom i impulsivnim 
karakterom oduševljava prisutne na Paliću. Gildea kaže da voli slobodno da 
šeta, što je i iskoristio prilikom dolaska na Palić, dok su članovi Direkcije 
festivala pokušavali da mu uđu u trag. Za svoj film, čiju je režiju potpisao 
Bjorn Runge, koji je zasad jedno od najboljih ostvarenja na Paliću, kaže da je 
uspeo da napravi višeslojnu priču o ljudskim lažima, sa malim budžetom i 
glumcima koji su u stvarnom životu u brakovima. On i režiser su se, baš kao i 
Mitrevski, poigrali sa streotipovima, tako da se glumci pojavljuju u netipičnim 
ulogama za njih. On se i pojavljuje u jednom kadru svoga filma, a u "malo većoj 
ulozi" gledaćemo ga u filmu "Menderlej" Larsa fon Trira. "U Švedskoj nema mnogo 
debelih glumaca, pa je Lars zvao mene da odigram ulogu tog gangstera. Zapravo 
pozvao me je da izgovorim svega jednu reč: 'Zaveži'", kaže kroz smeh Gildea.
Festival je posetio i režiser Filip Remunda, čiji se film "Češki san" nalazi u 
programu Festivala ali se ne takmiči za nagrade. Film je prošle zime bio jedan 
od gledanijih na Festu, jer izuzetnom duhovitošću i tempom govori o najvećoj 
prevari ikada izvedenoj u Češkoj - otvaranju lažnog hipermarketa. "Nije bilo 
lako naći novac i poverenje producenata, ali smo uspeli u tome. Morali smo deo 
prevare otkriti producentima, a i održati tajnu kako bismo tu prevaru izveli do 
kraja. Za nju je znalo svega stotinak ljudi. I sve je u filmu realno 
dokumentaristički. Čak su i batine koje smo dobili na kraju bile prave", kaže 
Remunda.