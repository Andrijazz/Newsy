> Izvor: matf
> Datum: 
> Rubrika: kultura
> Naslov: Bregović uradio muziku za film u kojem glumi holivudski star
> Članak:


U francuskom filmu "Zec iz Vatanena" glavnu rolu ima Kristofer Lamber, a 
režiseru Marku Rivijeru najveća želja je bila da Goran Bregović napiše muziku 
za film

Goran Bregović je odavno postao jedan od najtraženijih filmskih kompozitora, pa 
zato i ne čudi što je režiser francuskog filma "Le lievre de Vatanen" ("Zec iz 
Vatanena"), u kojem glavnu ulogu igra poznati glumac Kristofer Lamber, 
insistirao na tome da baš Bregović napiše muziku za ovaj film čija je premijera 
zakazana za 27. decembar u Parizu.
- Saradnja sa Goranom je ostvarenje sna za mene. Kada sam pisao scenario, u 
glavi sam imao njegovu muziku, ali tada, pre dve godine, nisam znao da li ćemo 
uopšte moći da ga angažujemo. Na sreću, Bregoviću se scenario svideo i odmah 
nas je nazvao i rekao: "Želim da radim muziku za vaš film." Bilo je sjajno 
raditi sa njim, postali smo i prijatelji - rekao je za "Blic" Mark Rivijer, 
režiser i scenarista filma "Zec iz Vatanena", i dodao:
- Muzika koju smo snimali u Parizu i Beogradu je predivna i originalna, i 
mislim da će mom filmu dati potpuno novu dimenziju, a Goran je jedan od retkih 
kompozitora koji to može da postigne sa svojom muzikom.
Da podsetimo, Bregović je radio muziku za više od 40 filmova, među kojima su 
najpoznatiji "Arizona drim", "Andergraund", "Dom za vešanje, "Kraljica Margo"...
Inače, u filmu "Zec iz Vatanena" Kristofer Lamber, najpoznatiji po ostvarenjima 
"Gorštak", "Lovac na potezu" i "Sicilijanac", glumi Toma Vatanena, fotografa 
koji na vrhuncu karijere sticajem nesrećnih okolnosti završava u zatvoru. Nakon 
izlaska na slobodu, Tom automobilom udara zeca koji će mu postati najbolji 
prijatelj u avanturama koje će ih odvesti do Severnog pola. Osim Lambera, u 
filmu igraju i Žuli Gave, Fransoa Morel i Remi Žirar.