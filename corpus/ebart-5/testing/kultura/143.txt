> Izvor: matf
> Datum: 
> Rubrika: kultura
> Naslov: Cigla u zidu
> Članak:


Piše: Milan Vlajčić

Minulog petka su u Stokholmu i Oslu dodeljene ovogodišnje Nobelove nagrade. 
Svečano, ceremonijalno, lepo. Nije se pojavila austrijska spisateljica Elfride 
Jelinek, dobitnica ovog visokog priznanja za književnost. Ona je već na prvu 
vest o priznanju izjavila da joj ne pada na pamet da putuje švedskom kralju na 
noge, jer ne voli gužvu i frtutmu. Ipak, prilikom dodele nagrade u švedskoj 
prestonici čuo se njen snimljeni glas s porukom zahvalnosti. Prvi put su 
organizatori nagrade rešili da se nagrada dodeli gospođi Jelinek u austrijskoj 
prestonici kasnije, i to je presedan.
Neki pisci su i ranije odbijali da prime nagradu: Žan-Pol Sartr je britko 
popljuvao Nobelov komitet, odrekao se i novčanog iznosa, ali se kasnije, kad je 
reč o parama, predomislio, diskretno je saopštio Nobelovom komitetu da nema 
ništa protiv da mu se naknadno dostavi lova, ali je ovaj predlog o odbijen. 
Mnogo lukaviji je bio Samjuel Beket: rekao je da odbija dolazak na ceremoniju, 
ali da nema ništa protiv primanja para. Odbio je nagradu, a lovu zadržao. 
Mudro, nema šta.
Na prvu vest o izboru dobitnice Elfride Jelinek, zapadna štampa je delovala 
prilično hladno. Odmah je saopšteno da je gospođa levičarka, feministkinja i 
blaga anarhistkinja. A da je reč o neobičnoj osobi, govori njen nedavno 
intervju u kojem je otvoreno istakla da je pre nje ovu nagradu zaslužio Peter 
Handke. Nikad dobitnici iz prethodnih godina nisu ovako ženerozno istakli nekog 
ko je čak mlađi od njih. Čitali mi njene knjige ili ne, gospođa Jelinek 
zaslužuje puno poštovanje u ovom svetu cinizma i nezajažljive egocentričnosti.