> Izvor: matf
> Datum: 
> Rubrika: kultura
> Naslov: DANAS NA NOVOSADSKOM SAJMU POČINjU IZLOŽBE UMETNOSTI
> Članak:


NA Novosadskom sajmu danas počinje , "praznik kulture", tri manifestacije na 
kojima će se do 18. aprila u četiri sajamske hale, predstaviti više od 150 
izlagača iz zemlje i inostranstva: 12. međunarodni salon knjiga, 4. međunarodni 
sajam školske i kancelarijske opreme i 11. međunarodna izložba umetnosti - art 
ekspo. Jedinstvenu smotru ljubitelja pisane reči i likovnih umetnosti u 
"najvećoj biblioteci i galeriji u zemlji", svečano će da otvori pisac Miro 
Vuksanović, a ulaz za posetioce je besplatan sve vreme trajanja sajma.
Na Salonu knjiga izlagači će premijerno prikazati brojnu beletristiku, 
monografije, rečnike, stručnu literaturu i udžbenike, a održaće se i niz 
promocija knjiga i autora, kao i susreta čitalaca i pisaca. Salon će upotpuniti 
i izložba karikatura "Ošišanog ježa" kao i izložba crteža iz stripova, u 
organizaciji Udruženja ljubitelja stripa. 
Izložba umetnosti ponudiće posetiocima da uživaju u velikoj galeriji u kojoj će 
dela izložiti umetnici različitih usmerenja. U okviru "art ekspoa" i ove godine 
biće dodeljena nagrada "Sava Šumanović" za izuzetne domete u likovnom izrazu 
najboljem umetniku između dve manifestacije. Posebno zanimljiva, biće izložba 
knjiga iz 16. veka koju će postaviti Muzej grada Beograda.
Na ovogodišnjim sajmovima umetnosti biće uručene nagrade "Laza Kostić", za 
najbolje knjige proze, poezije, dramskog dela, eseja, kritike i prevoda, kao i 
za izdavački poduhvat između dva salona knjiga. Priznanje "Zaharije Orfelin" 
biće uručeno za najbolju likovnu i tehničku opremu novih izdanja.