> Izvor: matf
> Datum: 
> Rubrika: kultura
> Naslov: Rokenrol, sada!
> Članak:


Jedan osnovnih preduslova bavljenja rokenrolom (odnosno, možda, bilo kojom 
umetnošću) jeste stvaralačka, ali i konzumentska širina - i najveća zvezda je 
istovremeno nečiji obožavalac. Sužavanje interesovanja na određene žanrove, 
automatsko odbacivanje nečega samo zato što ne pripada vašem "plemenu" i 
zatvaranje u određene stilske okvire, zapravo je samo drugo ime za nepotrebno 
presecanje puta do potencijalnog zadovoljstva. Osnovno pravilo koje bi trebalo 
da vlada u svetu umetnosti mogao bi biti moto urezan iznad vrata izmišljene 
biblioteke u jednoj pripoveci Stivena Kinga: "Važna je priča, a ne pripovedač". 
Drugim rečima, pred svakim ko se bavi umetnošću trebalo bi neprestano držati 
otvorenu šansu da svori remek-delo.
Posredno, ovaj uvod ima veze sa konceptom kojim se rukovodio najvažniji 
novosadski bend poslednjih godina "Love Hunters" birajući pesme koje će 
obraditi na svom novom albumu "One Hunt" ("City Records"). Polazište tog 
koncepta jeste da nema koncepta, ili se on barem ne može pratiti izvan 
individualnog plana benda - očigledno je reč o numerama koje sadrže tajne, vrlo 
lične kodove. Takvim pristupom, koji podrazumeva potpunu eliminaciju žanrovskih 
ograničenja, "Love Hunters" su vanserijskom glasu svog pevača Milana Mumina 
omogućili pristup nepreglednoj riznici najrazličitijih emocija. 
Izbor je zanimljiv u svakom pogledu: od Franca Šuberta ("Du bist die Ruh!", 
preko "Beatlesa" ("The Long and Winding Road"), Roda Stjuarta ("Maggie May") i 
ABBA ("The Winner Takes it All"), do "Duran Duran" ("Hungry Like The Wolf"), 
"Spandau Ballet" ("Only When You Leave") i "Yazoo" ("Only You"). Posebnu 
grupaciju čine Tom Vejts ("Martha"), Brus Springstin ("Dancing in the Dark") i 
"The Pogues" ("Tuesday Morning"). Takav izbor svedoči ne samo o širini, nego i 
posebnoj vrsti samopouzdanja - gotovo da se ne može naći pesma čiji original 
direktno korespondira sa stilskim usmerenjem "Love Hunters". Tu dolazimo da 
konačnog plusa: sve verzije balansiraju na tankoj liniji između respekta prema 
odabranim kompozicijama i nečega što bismo, kako god nezgrapno zvučalo, mogli 
nazvati "obrađivačkim dostojanstvom". Ne uništavajući osnovno tkivo pesama, 
"Love Hunters" su uspeli da ponude relevantni sopstveni doživljaj svake od 
njih. 
