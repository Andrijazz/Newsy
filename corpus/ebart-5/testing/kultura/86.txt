> Izvor: matf
> Datum: 
> Rubrika: kultura
> Naslov: INTERVJU 
> Članak:


BRANKO BRĐANIN BAJOVIĆ, KNJIŽEVNIK I DRAMATURG

Pisanje romana za mene je iskustvo kreiranja svijeta. Ništa ljepše i nisam 
radio - kaže naš sagovornik

Jedna od najtraženijih knjiga u Novom Sadu, a trenutno može da se kupi samo u 
knjižari "Mala velika knjiga", jeste roman "Mihail-put na Svetu goru", 
banjalučkog književnika Branka Brđanina Bajovića. Izdavač je "Glas srpski" iz 
istog grada, a početkom ove godine NIN-ov žiri ga je uvrstio među sedam 
najboljih romana objavljenih 2003. 
Branko Brđanin Bajović (1956.) objavio je sedam pesničkih zbirki, trinaest 
drama i dve publicističke knjige, a "Mihail" mu je prvi roman. Dramaturg je i 
umetnički direktor Narodnog pozorišta Republike Srpske u Banjaluci; na matičnoj 
sceni od prošle jeseni igra se njegova drama "Oko u oko". Dobitnik je brojnih 
nagrada za književno, pozorišno-scensko i radiofonsko stvaralaštvo. Za sebe 
kaže da se oseća kao pisac izdaleka.

Priča o Mihailu

- Vaš roman - prvenac nastao je na osnovu filmskog scenarija. Kako se to 
dogodilo i kakva je sudbina vaše filmske priče ?
-Zbivanja u "Mihailu" vezana su za imaginarni slovenski skit na Svetoj gori, 
objašnjava naš sagovornik. Na širem planu, to je priča o sudbini Srbije i 
Rusije krajem i poslije Drugog svjetskog rata, o hrišćanskoj vjeri pravoslavnog 
znaka, o univerzalnim ljudskim posrnućima i o potrazi za korjenima.Dio radnje 
vezan je za Vojvodinu.
Roman je nastao kao literarizovani scenario za dugometražni film. Scenario sam 
završio još 1997. a preko naših vladika, stigao je do patrijarha moskovskog i 
cjele Rusije Alekseja Drugog. Dogovoreno je da se film snimi povodom 
dvijehiljadite godišnjice hrišćanstva, da glavni glumac a možda i reditelj bude 
Nikita Mihalkov. Projekat, na žalost, nije realizovan, a prije nešto više od 
godinu dana saznao sam da bi taj scenario bio polazište za film Dušana 
Kovačevića i Mihalkova, koji je tim povodom dolazio u Beograd. O daljoj sudbini 
tog poduhvata nisam obavješten.
U ovom trenutku bavim se drugim djelom romana "Mihail".Bez hemingvejevske 
bojazni da ću ga ureći, u toku je krajnja literarna obrada prije štampanja. 
Nadam se da će se taj nastavak pojaviti prije oktobarskog Sajma knjiga u 
Beogradu, možda baš u "Maloj velikoj knjizi" Radmila Mulića, mada su ga tražili 
i neki beogradski izdavači.
- Postoji mišljenje da u savremenoj književnosti na srpskom jeziku vlada 
hiperprodukcija romana, potkrepljeno činjenicom da je samo prošle godine 
objavljeno oko 200 naslova. Kako to tumačite?
-Roman je za pisca oduvjek bio-velika matura u književnosti. Branko Miljković 
je slutio da će svi poeziju pisati, a događa se da i romane "svi" pišu. Dobro 
je da ljudi rade, ne valja ako nema kvaliteta.
Ja se držim Balzakovog pravila da rukopis treba da odleži, što duže-to bolje, a 
on je predlagao devet godina. Pisanje romana za mene je iskustvo kreiranja 
svijeta-ništa ljepše i nisam radio. Svaki pisac se osjeća okrunjenim i 
ispunjenim kada uspije da stvori svijet koji potsjeća na stvarni život, bez 
obzira u kom je književnom žanru.

Ožiljci tektonskih poremećaja

- Kakva je trenutno književna produkcija u Republici Srpskoj, kakvi su 
trendovi, kako preživljavaju izdavači?
-U RS izdavaštvo nosi ožiljke svih tektonskih poremećaja iz proteklih godina, a 
sustigla ga je i tranzicija. Izdavače gura, a po malo i guši komercijalizacija, 
odnosno nužda da se publikuje ono što se može prodati. Teško im je da 
atraktivnim, kvalitetnim piscima plate odgovarajuća autorska prava, pa se 
dovijaju na razne načine.
Inače u RS postoje samo dva utemeljena izdavača: Zavod za izdavanje udžbenika i 
nastavnih sredstava iz Srpskog Sarajeva i Glas srpski iz Banjaluke.
- Autor ste i monografije "70 sezona narodnog pozorišta Republike Srpske". Tu 
radite kao dramaturg i umetnički direktor. Šta se kod vas zbiva, ovdašnja 
javnost je malo obaveštena?
-Bez pretjerivanja tvrdim da smo ponovo oživjeli. Poslije 32 godine, nakon 
zemljotresa u Banjaluci, pronađene su pare da se Pozorište obnovi. Sem što je 
sada sigurno i bezbjedno za upotrebu, ono je prilagođeno svim modernim 
teatarskim zahtjevima.
Krajem februara otvorili smo veliku scenu, komadom "Gospođa Olga", koji je 
Milutin Bojić napisao prije 90 godina a za njegova života nije igran. Reditelj 
(i glumac) Nikola Pejaković opredjelio se za tekst koji znači prekretnicu u 
razvoju srpske građanske drame.Potom smo izveli premijeru Nušićeve "Vlasti", u 
adaptaciji i režiji mlade, talentovane Beograđanke Katarine Petrović. Rječ je o 
nezavršenom komadu iz 1930. koji je Petrovićeva dogradila pričom na istu temu 
iz ostalih Nušićevih drama.
Dobili smo i kamernu scenu "Petar Kočić" i nazvali smo je u čast velikom, 
zavičajnom piscu. Otvorena je namjenskom premijerom, dramatizacijom istoimenog 
romana Gojka Banovića. To je prostor za manje projekte, za mlade umjetnike u 
ovom gradu, koji polako postaje centar Republike Srpske.Ovo pozorište osnovano 
je prije 75 godina i vjerujem da smo mu na dostojan način podigli novu zavjesu.
- Kakvi su planovi za budućnost, imate li obezbeđen umetnički podmladak?
-Ova uprava već šestu sezonu zaredom uspješno profiliše repertoar:nastojimo da 
ravnomjerno predstavljamo i domaće i strane autore, i klasiku i savremene 
tekstove. U protekle četiri godine imali smo čak 3 praizvedbe. Uprkos stalnoj 
nestašici novca, uspijemo godišnje da napravimo 4 do 6 premijera, a toliko nas 
očekuje do kraja ove sezone.
Sem toga, Banjalučka scenska akademija obezbjeđuje nam već treću generaciju 
diplomaca, a i ubuduće, siguran dotok talentovanih i rada željnih umjetnika 
svih teatarskih usmjerenja.