> Izvor: matf
> Datum: 
> Rubrika: kultura
> Naslov: IZ CIKLUSA "GODINA 1923." 
> Članak:


Na večerašnjem koncertu na programu dela Mijoa, Detonija, Tarbuka i Honegera. - 
Tri nove violine nabavljene posle gala koncerta 
  
Tri nove violine nabavljene su posle gala koncerta u Centru "Sava" na kojem su 
se uz orkestar Beogradske filharmonije publici predstavili i gosti iz Izraela. 
Kompletan prihod sa ovog koncerta bio je namenjen Fondaciji Beogradske 
filharmonije a nove violine već se mesec dana nalaze u Filharmoniji i isprobali 
su ih violinisti ovog orkestra.

Uz predstavljanje novih instrumenata, na kojima je prekjuče novinarima svirao 
koncertmajstor Beogradske filharmonije Mika Pavlović, najavljen je i večerašnji 
koncert u Kolarčevoj zadužbini. Orkestrom Filharmonije dirigovaće gost iz 
Zagreba Mladen Tarbuk, solista na klaviru biće, takođe hrvatski umetnik Danijel 
Detoni, a na programu će, u okviru ciklusa "Godina 1923.", biti dela Mijoa, 
Dubravka Detonija, Tarbuka i Honegera.

Dirigent i kompozitor Mladen Tarbuk intendant je Hrvatskog narodnog kazališta u 
Zagrebu i prvi dirigent Orkestra HRT. Diplomirao je u Zagrebu i Gracu a potom 
se usavršavao u Beču. Laureat je specijalne nagrade na Međunarodnom takmičenju 
mladih dirigenta "Karlo Ceki". Dirigovao je Državnom filharmonijom iz Halea, 
Orkestrom državne opere iz Praga, Simfonijskim orkestrom iz Graca a gostovao je 
i u Nemačkoj, Austriji, Italiji, Belgiji, Mađarskoj, Češkoj, Sloveniji, 
Jugoslaviji i Rusiji.

- Zašto ciklus "Godina 1923"? Mislim da je to sjajna ideja. Možda je 
koincidencija da je Beogradska filharmonija osnovana baš u vreme kada je u 
celoj Evropi besnela kriza stvaralaštva. I zato je dobro pomenuti dva dela koja 
su večeras na programu - "Stvaranje sveta" Mijoa, prvo delo jednog evropskog 
kompozitora koje je napravljeno pod uticajem džeza, kao i Honegerov "Pacifik 
231". Po logici programa, koncert ima i dela hrvatskih kompozitora. A to je 
nešto što se ni u Hrvatskoj ne dešava svakog dana. Moje delo bi trebalo da 
pokaže plitka mesta duboke avangarde, ili obratno a Detonijev Koncert za klavir 
zove se "Musica Danieliana" i posvećeno je njegovom sinu Danijelu koji će se 
večeras predstaviti beogradskoj publici - rekao je dirigent Mladen Tarbuk.

Pijanista Danijel Detoni student je treće godine klavira na Muzičkoj akademiji 
"Franc List" u Budimpešti i dobitnik je nagrade "Mira Sakač" za najboljeg 
mladog hrvatskog pijanistu 1996. godine.