> Izvor: matf
> Datum: 
> Rubrika: kultura
> Naslov: NAJLEPŠE PESME PERE ZUPCA
> Članak:


U "Prosvetinoj" ediciji "Naj", čiji je idejni tvorac Milisav Savić, upravo su 
objavljene "Najlepše pesme Pere Zupca". Izbor je napravio i predgovor napisao 
Draško Ređep.
Ima samo nekoliko pesnika u drugoj polovini 20. veka u srpskoj književnosti, 
ističe Ređep, koji su veoma rano i veoma uzbudljivo postavili znak jednakosti 
između svojih ranih pesama i nemirnog, neizvesnog, oduševljenog trajanja 
vlastitih mladih godina. To je, svakako, Miroslav Antić, koji je uoči svog 
punoletstva objavio knjigu "Ispričano za proleća" (1950). To je, potom, Gordana 
Todorović sa "Gimnazijskim trenutkom" (1954). I to je, značajno i nikako na 
poslednjem mestu, Pero Zubac sa "Mostarskim kišama"(1965).
Pero Zubac (1945), otprve je svojim čistim lirskim glasom osvojio pažnju 
generacijsku, ali i tihi spomenarski trenutak neprežaljenih ljubavi, 
tinejdžerski aplauz, šapat saučesnički, razredni, porodični. Tako je, već od 
samog razglasa "Mostarskih kiša" taj Zupčev mladićki glas svojim uspomenama 
poklanjao romantičarski steg intimnog nezadovoljstva i izvesnih još 
neizneverenih nada.
Zubac je, naglašava Ređep, od onih pesnika koji su zagledani vazda u zbivanja i 
snove na onoj drugoj obali, a romantični dah njegovih popularnih i, kako su 
godine promicale, sve popularnijih "Mostarskih kiša" sve je više postajao 
bajkovit, šifrirana poruka, očajnički poziv brodolomnika.
Juče, na promociji knjige u "Prosveti", kojoj su pored velikog broja novinara 
prisustvovali i pesnici, Zubac je ispričao kako su nastale "Mostarske kiše" i 
rekao da nije pridavao značaj toj poemi. Nije prepoznao njenu vrednost, a ona 
mu je donela slavu. Potom je pesnik pročitao nekoliko svojih pesama iz 
najnovije knjige.