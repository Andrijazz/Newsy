> Izvor: matf
> Datum: 
> Rubrika: kultura
> Naslov: Pedeset godina umetničkog rada Zorana Stošića Vranjskog
> Članak:


Đuro Kukić

minivju

Zoran Stošić Vranjski ove godine obeležava 50 godina slikarskog rada, a 
dogodine i 70 godina života. U čast tih jubileja ove jeseni priređene su 
izložbe u Sremskoj Mitrovici, Šapcu, za 25. decembar zakazano je otvaranje 
izložbe "Mojin prvih deset godina" u Somboru, krajem januara u rodnom Vranju, a 
u Novom Sadu novembra-decembra naredne godine. Već kao devetnaestogodišnjak 
Stošić je, u Gimnaziji u Vranju, imao prvu samostalnu izložbu, a kaže da je to 
bila prva izložba uopšte u ovom gradu, a prvu izložbu u Somboru, u kojem živi 
od 1960, imao je 1962. godine. "Posle likovnog traženja, ondašnjeg popularnog 
enformela, ravnice i Sombora, prijema u Udruženje likovnih umetnika Srbije, 
čovek je 29. jula 1969. stupio na Mesec, učinivši jedno skrnavljenje (za 
Vranjance je mesečina važnija od sunca) i od toga dana počinje moja totalna 
opsednutost kosmosom, vasionom, vaseljenom i tajanstvom, koje me opseda više od 
40. godina". Oko 2.500 evidentiranih slika Zoran Stošić Vranjski uradio je u 
toj tematici, izražavajući se u desetinama ciklusa, a prvi se zvao "Čuveni 
ostaci prvog pokušaja". Džejms Irvin, američki kosmonat sa "Apola DžV" u Novom 
Sadu je izjavio da slike koje su dobili od Stošića na poklon zaista liče na 
mesečeve predele gde su se kosmonauti spustili. NASA je, potom, somborskom 
slikaru dodelila medalje za slikanje kosmosa, kojih se u vreme NATO 
bombardovanja javno odrekao.
- Ljudi moga kova, stvaraoci u najbukvalnijem smislu, pored talenta moraju 
posedovati i energiju, pozitivno samozadovoljenje, kritički odnos prema svom 
delu, promišljanje prema stvaralačkoj odluci i, što je najvažnije, svesnost 
prema svom postojanju. Mi smo, rekao bih, obeleženi ljudi, nismo dodirnuti 
Hristovim prstom kao monasi, ali nosimo isti Hristov jaram - u svojoj 
slikarskoj zanetosti stalno smo u nekim odricanjima. Svaki stvaralac ima svog 
terača u sebi kome je podložan i kome se svesno potčinjava - govori za Danas 
Zoran Stošić Vranjski. - Slikar je opsednut bojama, jer bojom misli. 
Stvaralački čin dođe sam, nekad neočekivan i nenadan i, kao po pravilu, oseti 
se neodoljiva potreba za stvaranjem. Opredelio sam se za asocijativnu umetnost, 
za slikarstvo u kojem gledalac aktivno učestvuje. Moj topli kolorit može se, 
donekle, objasniti mojim poreklom sa juga i on je veoma blizak Vizantiji, 
Grčkoj i sredozemnim zemljama, ali on je i bogovođen mojom duhovnošću. 
Ishodište moje duhovnosti svakako polazi od mog podneblja, od blizine manastira 
Sv. Prohor Pčinjski i od najdublje teološke pisane misli i reči Justina 
Popovića, rođenog u Vranju. Ostao sam veoma radostan što je moja prošlogodišnja 
izložba "Portreti duhovnika" ovde u Somboru proglašena likovnim događajem 
godine. Moja nemoć u razumevanju kosmosa ili tajanstva je moje ljudsko 
nesavršenstvo i u ovome teologija pomaže i zato joj pribegavam. Kosmičke vizije 
nalaze se i u našim srednjovekovnim freskama.
Zoran Stošić Vranjski, iza koga je oko 120 samostalnih i blizu 600 kolektivnih 
izložbi, bavi se i pisanjem, član je Društva književnika Vojvodine. "U svojoj 
knjizi 'Slikarska kazivanja' nastojao sam da rečju doslikam svoju sliku i 
pojasnim da moje izmaštano slikarstvo mora ići ispred naučnih dostignuća, da 
mašta ipak mora imati i naučnu podlogu, morao sam da proučavam zakone nebeske 
mehanike i astronomiju. Moji kosmički predeli, pejzaži lišeni ovozemaljskog 
štimunga, kosmički istraživači i stradalnici, moji mučenici u vaseljenskom 
beznađu imaju jedinu ulogu i svrhu veličanja likovne umetnosti i uzvišenje 
samog čoveka.