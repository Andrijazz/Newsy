> Izvor: matf
> Datum: 
> Rubrika: kultura
> Naslov: Međunarodni festival turističkog, ekološkog i sportskog filma
> Članak:


Vruće ekološke teme za koje filmadžije nisu imale sluha ili: Biolozi i
filmadžije u raskoraku. Austrijski filmovi za primer

VRDNIK - Međunarodni festival turističkog, ekološkog i sportskog filma, 11. po 
redu, počeo je sinoć u hotelu "Termal" u Vrdniku na Fruškoj Gori. Posle deset 
godina, Festival se sa Zlatibora preselio na Frušku Goru. Selektor Oliver 
Fojkar (sa rediteljem Ivanom Obrenovom), biolog po struci, stručni saradnik 
zavoda za zaštitu prirode Srbije i autor ekoloških filmova nagrađivan u zemlji 
i svetu, u razgovoru za "Glas" kaže da na Zlatiboru nisu shvatili značaj ovog 
festivala. Zato je Fojkar bio najglasniji zagovornik preseljenja na Frušku 
Goru, prvi nacionalni park u bivšoj Jugoslaviji (proglašen 1960), sa prelepim 
šumama i manastirima.
- Ovo je prilika da od sveta naučimo kako se predstaviti, jer mi još mislimo da 
su turistički filmovi bolji što su duži. Lekciju su nam održali Austrijanci, sa 
sjajnim brzim kratkim filmovima, u proseku četiri minuta... Biolozi i 
filmadžije su u raskoraku, kaže Fojkar. Autorima ekoloških filmova zatvorenim u 
svoj svet, nedostaje kontakt sa vrućom ekološkom tematikom. Niko se nije bavio 
alarmantnim temama, zagađenjem Tise cijanidom, subotičkom peščarom čijim je 
preoravanjem  uništeno stanište retkih stepskih biljki, niko nije digao glas 
protiv seče šuma, kamenoloma... Nije snimljen ni jedan film o smrti ptica na 
Balkanu. 
Film "Tisin cvet" Branka Stankovića, koji Fojkar izdvaja, govori koliko su 
važni autorski pristup i estetika u ovakvim filmovima. 
- Insekt Tiski cvet se u obliku larve nalazi na dnu Tise dve-tri godine, a onda 
tokom samo jednog dana izlazi na površinu vode kao predivan leptir, pari se i 
umire. Autor je izabrao detalj iz prirode, lepo ga predstavio, otkrio tajne 
insekta kojem preti nestanak.
Fojkar izdvaja i filmove "Akva" Milorada Bajića, "Ptičji grad" Saše Terzića (TV 
Crna Gora), radove grupe autora iz Novog Sada, Svetlane Paroški "Srce u gori" i 
Viktora Figurovskog "Priče od peska i trske".