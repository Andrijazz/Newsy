> Izvor: matf
> Datum: 
> Rubrika: kultura
> Naslov: POSLE NEKOLIKO GODINA TAVORENJA SKZ PRIPREMILA OZBILJAN IZDAVAČKI PLAN
> Članak:


Na današnjoj sednici Upravnog odbora raspravljaće se i o knjigama koje će ova 
ugledna ustanova objaviti ove godine. Među delima biće štampana Antologija 
srpske poezije u osam tomova i knjiga o srpskim jezicima

Tek što je imenovan za upravnika Srpske književne zadruge, Momčilo Jagodić 
počeo je iz temelja da sređuje ovu našu najstariju ustanovu kulture, čiji su 
osnivači još krajem 19. veka bili srpski velikani toga doba. Počelo se sa 
"podmlađivanjem" prostorija, a sada sledi i štampanje knjiga. Za današnju 
sednicu Upravnog odbora SKZ, pripremljen je obiman izdavački plan za ovu godinu.
Kako nam je rekao Marko Nedić, glavni urednik SKZ, ova naša izdavačka ustanova 
objaviće više od 80 naslova vrednih domaćih i stranih dela iz svih oblasti 
književnosti. Kao prvo, u 95. kolu SKZ će štampati roman "Cirkuska šatra" 
najvećeg brazilskog pisca 20. veka, nedavno preminulog Žorža Amada, 
"Pripovetke" Voje Čolanovića, "Pesme" Aleka Vukadinovića, "Istorijske studije" 
Vasilija Krestića, Antologiju "Engleski esej" Veselina Kostića i "Pustinjske 
svete oce" Pavela Evdokimova s predgovorom Vladete Jerotića.
Predviđeno je izdavanje Antologije srpske poezije u osam tomova koju je sačinio 
Petar Milosavljević i obimne studije "O srpskom jeziku i srpskim jezicima" dr 
Miloša Kovačevića. Štampaju se i Sabrane pesme Matije Bećkovića u deset knjiga, 
antologija "Srpski manastiri od Hiladara do Libertvila" Slobodana Mileusnića, a 
tu su i dela "Na srpskom frontu 1912." Adolfa L. Fišera, "Prvi srpski ustanak i 
bosanski Srbi" Vase Čubrilovića i "Ustanička trilogija" Dušana Baranina ("Niče 
raja", "Drino vodo", "Hajduk"), Antologija srpske poezije iz rasejanja 
Dragomira Brajkovića, kao i knjige pesama Branislava Petrovića i Slobodana 
Rakitića.
Obnoviće se i Antologija srpske poezije za decu Dušana Radovića i Antologija 
savremene srpske satire Miroslava Egerića. Od stranih pisaca objaviće se dela 
Časlava Miloša, Vladimira Nabokova i Bernarda Malamuda, a u "Maloj biblioteci 
pokrenutoj u ratu 1999." 12 knjiga naših i stranih klasika. Grozdana Olujić 
pripremila je knjigu bajki, a Mirjana Stefanović "More u kupatilu" sa pogovorom 
Vladimira Stojšina. Za izdavanje čeka i 14 naslova "Male biblioteke SKZ" kao i 
desetak knjiga iz drugih oblasti, mahom memoarske i istorijske literature. Sve 
u svemu, izdavački plan SKZ za naredne mesece mnogo je bogatiji od ranijih 
godina, kada je ova ustanova tavorila sa nekoliko v.d. upravnika.