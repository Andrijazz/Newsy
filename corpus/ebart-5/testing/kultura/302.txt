> Izvor: matf
> Datum: 
> Rubrika: kultura
> Naslov: artičoke
> Članak:


VIVISECTfest - putujući festival o ljudskim pravima, od 16. do 19. oktobra u 
beogradskom Centru za kulturnu dekontaminaciju, u organizaciji CZKD, NVO 
"Vojvođanka - Regionalne ženske inicijative" i Asocijacija za žensku 
inicijativu, ove godine na temu "Moji neprijatelji: Nacionalizam i 
ksenofobija". Poslednje večeri od 19 sati na programu su filmovi "Final 
solution" Rakeš Šarme (Indija, 2004), "Mali terorista" Ašvin Kumara (Indija, 
2004) i "Blue eyed" Bertram Ferhaga (Nemačka, 1996). Filmski program upotpunjen 
je rekonstrukcijom izložbe fotografija Rona Haviva "Krv i med", selekcijom 
fotografija reportera dnevnih listova Dnevnik i Mađar so - "Na početku novog 
veka" - koju čini 50 radova nastalih od 2000. do danas, a koji beleže incidente 
rušenja nadgrobnih spomenika, grafita mržnje i nasilja navijača - kao i izložba 
Tarika Samaraha "Grafiti", osam fotografija grafita koje su holandski vojnici 
ostavili na zidovima fabrike akumulatora u Potočarima, u vreme njihovog mandata 
u zaštićenoj zoni Srebrenici. Posebnu postavku čine plakati 12 studenata III 
godine na smeru Grafičke komunikacije novosadske Akademije umetnosti, na temu 
"Moji neprijatelji: nacionalizam i ksenofobija". Ulaz na sve programe Vivisect 
festivala je besplatan.