> Izvor: matf
> Datum: 
> Rubrika: kultura
> Naslov: "Dani Zorana Radimilovića" u Zaječaru
> Članak:


Kada je preksinoć, dva dana pre kraja festivala posvećenog Zoranu Radmiloviću, 
pala zavesa na scenu zaječarskog pozorišta posle odigranih "Šina" 
Jugoslovenskog dramskog pozorišta i publika aplauzima nekoliko puta vraćala 
glumce na scenu, a voditelj programa nagradu koju dodeljuju novinari "Zoranov 
brk" uručio Borisu Milivojeviću, svi su očekivali još jedno uručenje, ali se 
ništa nije desilo!?
Naime, domaćin je "zaboravio" da tradicionalnu kožnu jaknu ovdašnjeg KTK uruči 
Jeleni Đokić, koja je ovogodišnji dobitnik priznanja za glumačku bravuru Zoran 
Radmilović i kojoj je to sledovalo od grada u kome je ovaj veliki glumac rođen 
i koji pravi festival u njegovu čast.
"Ne znam o čemu se radi", bio je odlučan predsednik zaječarske opštine Goran 
Petrunović, "Zašto mene pitaš, u ovoj gužvi oko prikupljanja potpisa za 
stranku, ko se još i toga setio", bio je ljut predsednik OO Festivala Boško 
Ničić, dok se direktor festivala Aleksandar Jeftić pravdao da se direktor 
pomenute firme koja daje jaknu nije pojavio ni na jednom sastanku Upravnog 
odbora (?), a da mu nije palo na pamet da uputi pismeni zahtev, te eto, jakna 
koju su godinama ranije dobijali glumci - sada je bila nedostupna.