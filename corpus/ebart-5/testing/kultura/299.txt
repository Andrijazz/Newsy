> Izvor: matf
> Datum: 
> Rubrika: kultura
> Naslov: U mreži
> Članak:


Male digitalne enciklopedije Nobelove, Pulicerove i NIN-ove nagrade

Nagrade dodaju so ukusu stvaralaštva. Nobelova nagrada ima svoj nedokučivi 
oreol, Pulicerova odražava pragmatičniji duh Amerike, dok NIN-ova nagrada u 
Srbiji zatvara godišnji romaneskni krug.
Sajt Novelove nagrade (na adresi www.nobelprize.org) pruža pregledni i 
organizovani istorijat nagrade i najvažnije informacije o dosadašnjim 
laureatima (ukupno 778 besmrtnika), ali, pre svega, sveže vesti o ovogodišnjim 
dobitnicima (za medicinu, fiziku i hemiju nagrade su već dodeljene, predstoje 
za ekonomiju i mir, a na kraju i najatraktivnija, za književnost), uključujući 
snimke sa dodela, biografije, pozdravne govore. Sve to u realnom vremenu i sa 
punom svešću o društvenom i medijskom aspektu same nagrade. Uz to, sajt pruža i 
zabavniju stranu Interneta, edukativne igrice za buduće naučnike. "Književna" 
igra je, tako, zasnovana na "Gospodaru muva", romanu Vilijama Goldinga. 
Sajt Pulicerove nagrade (www.pulitzer.org), koja se dodeljuje za novinarstvo, 
književnost, muziku i nauku, na sličan način je organizovan, lak za kretanje 
kroz menije, vizuelno privlačan. Sadrži informacije o ovogodišnjim, kao i o 
dosadašnjim dobitnicima (od 1917. godine). Privlači pažnju ovogodišnji dobitnik 
Pulicerove nagrade za novinsku karikaturu, verovatno slovenskog porekla, po 
imenu Mike Luckovich. 
Oba sajta su, zapravo, male digitalne enciklopedije svojih nagrada, temeljito i 
precizno urađene, bogate informacijama i činjenicama, ali i duhom trenutka. 
Zaokružujući društveni status Nobelove i Pulicerove nagrade u medijskom i 
digitalnom vremenu, sajtovi predstavljaju male "tematske" portale o nagradama, 
vodeći ne samo suvoparno, sitničavo traganje za faktima, već i slavodobitničku 
maštu kroz vremena koja su iznedrila ova priznanja.
Najuglednija srpska književna nagrada, NIN-ova nagrada za roman godine, u svom 
oficijelnom obliku je prisutna samo kao stranica na sajtu istoimenog nedeljnika 
(www.nin.co.yu). Nabrojani su dosadašnji dobitnici, a na podstranicama pruženi 
škrti, nepotpuni podaci o piscu i nagrađenom romanu, žirijima i romanesknoj 
konkurenciji. Ali, čak i ti "preko volje" nabacani podaci prestaju sa 
dobitnikom iz 1993. godine. Možda je logično pretpostaviti da su dobitnici 
poslednjih godina lakši za skupljanje informacija... Ili, da bi temeljniji 
pristup i ugledniji "boravak" NIN-ove nagrade na Internetu pridoneo 
pontifikaciji nagrade... A možda je najlogičnije pomisliti da tu baš i nema 
mnogo logike...
A Internet je tako logična kategorija, jer računa sa velikim brojevima, jer 
računa sa jedinicom i nulom, jer je beskrajan kao božja prisutnost, jer govori 
jezikom sviju, jer je kao i konačna stvarnost nedohvatan umom.