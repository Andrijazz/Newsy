> Izvor: matf
> Datum: 
> Rubrika: kultura
> Naslov: VREMEPLOV
> Članak:


Stihovi Stevana Raičkovića u izdanju "Prosvete" - nagrađeni Sedmojulskom 
nagradom

Raičković je već poodavno formirana pesnička pojava. Od prvih njegovih stihova 
do ove poslednje knjige, teče jedna i ista, unutrašnje čvrsta lirska linija 
koja ga je brzo stavila u red najistaknutijih pesnika generacije. I kad bi sad 
- kad imamo njegovo najzrelije pesničko delo pred sobom - pokušali da mu 
odredimo mesto u razvoju naše poezije, onda bi se ono nalazilo, najverovatnije, 
u osnovnom lirskom jezgru, u onom glavnom toku koji se formirao još sa prvom 
našom umetničkom poezijom. Raičković pripada velikoj porodici naših pesnika 
kojima je lirizam u čistom i plemenitom značenju te reči, osnov, izvor i utoka 
čitavog stvaralaštva. To je ona meka, setna, suptilna naša lirika koja se 
bratskim šapatom kazuje, stišana, gorka lirika odnosa sa svetom, ljubavlju i 
prirodom. Sve dobro i najbolje što je Raičković do sada napisao plelo se oko 
večitih pitanja i sumnji lirske poezije kojima je on davao poseban ton i 
smisao, ostvarujući se, tako, kao autentična i originalna stvaralačka figura.
Poznavajući odavno te njegove osobine, s velikom sam radoznalošću otvorio ovu 
zbirku u kojoj je pesnik izabrao težak oblik soneta da u njemu iskaže svoj 
tihi, uzdržani nemir, svoju diskretnu sumnju i tugu koja se dotiče prastarih 
tema egzistencije, drugovanja sa svetlom prirodom, danas tako dalekim i 
neuhvatljivim, a neophodnim u trenucima zamora i usamljenosti. 
I zbilja: bio je to onaj isti, dobri pesnik, samo što se ovog puta uhvatio u 
koštac sa oblikom koji već vekovima zahteva strogost, pravilnost i konciznost - 
jednom rečju traži pravog majstora za koga nema tajni u veštini stvaranja 
stihova. I u ovu staru formu, Raičković je ulio moderne sadržine, ostvario 
jedan svet u kome se lako prepoznaju i otkrivaju osnovne spone i niti, što 
svedoči da je to svet čvrste, unutrašnje poetske strukture. 
I kao što to uvek kod pravih liričara biva, osnovni smisao ovog sveta leži u 
intimnom doživljavanju i osećanju spoljnjeg i spoljašnjeg. Misaonost 
Raičkovićeva, ili, ako hoćete, njegov pogled na svet koji se otkriva u ovim 
sonetima, ne proističe iz jednog sistematskog, određenog, racionalnog stava; to 
je mnogo više spontani izliv jednog emocionalnog određivanja koji se formira i 
učvršćuje u stihovima: pesnik je, u ovom slučaju, osetljivi prijemnik koji 
reaguje na šumove i boje, oseća prolaznost, doživljuje tugu, pati samoću, 
strahuje usamljenost, i to najčešće i najviše u onim trenucima kad se sumnja u 
vrednost egzistencije, kako životne tako i umetničke, ispreči kao pretnja koja 
se mora premostiti. U tim trenucima, sumnja se pretvara u bolnu potrebu za 
kazivanjem koje je daleko i neuhvatljivo, a neophodno; stara potreba da se nađe 
autentičan izraz koji će moći da posluži kao dubok i ozbiljan svedok bola i 
praznine(...)
Zoran GAVRILOVIĆ
(Nedelja, 7. jul 1963)