> Izvor: matf
> Datum: 
> Rubrika: kultura
> Naslov: PREDRASUDE Novi crnogorski autori pokušavaju da prevaziđu artizam  Zdravka 
> Članak:

Velimirovića i etno humor Živka Nikolića

FESTIVAL Unionistički žiri dodelio je samo tri nagrade Ajfelu, pa je tako 
hercegnovski festival izneverio crnogorska očekivanja

uspeh
U konfuznom filmu Pogled s Ajfelovog tornja Marija Vicković pokazala je 
potencijal da jednoga dana postane filmska diva (na slici Vickovićeva sa 
snimanja za propagandni materijal filma)

POGLED S AJFELOVOG TORNJA 

Reditelj: Nikola Vukčević
Scenario: Irena Kikić-Stojković, Nikola Vukčević
Uloge: Branislav Trifunović, Lena Bogdanović, Petar Božović, Svetozar 
Cvetković, Varja Đukić, Irfan Mensur, Dragana Mrkić, Darko Rundek, Sergej 
Trifunović, Marija Vicković, Dubravka Vukotić
Godina: 2005.

Piše Dimitrije VOJNOV
Foto Marko CVETKOVIĆ Arhiva EVROPE

Ovogodišnji hercegnovski filmski festival imao je nešto od američke atmosfere. 
Kao što njujorški i losanđeleski taksisti ispod sedišta nose već napisan 
filmski scenario koji čekaju da ponude prvoj poznatoj ličnosti koju povezu, i 
kao što su sve tamošnje kelnerice zapravo u potrazi za glumačkim angažmanom, 
tako je i u Herceg Novom svaki iole ozbiljniji saradnik Crnogorske televizije 
nudio filmske projekte beogradskim filmskim radnicima. Prosto me uhvati 
nostalgija za vremenima kada bi mi tadašnji direktor Crnogorske televizije 
rekao: "Ma, napisao bih ja neki scenario, al' kako ću kad sam svako veče pjan".
Novak Kilibarda svojevremeno je izjavio: "Svaki naš čovijek umije ponešto u 
stihu kazat'", a sada se sposobnost kazivanja u Crnoj Gori prebacila i na 
pokretne slike. Ta kinematografska groznica koja hvata Crnu Goru nudi ideju za 
komičnu priču, ili čak novelu, o tome kako je Holivud propao i glavna 
kinematografija je sada u Srbiji, i onda Spilberg, Kameron i Mel Gibson rade 
kao konobari i taksisti u pokušaju da preko dadilje doture svoj tekst Ljubiši 
Samardžiću.
Međutim, ta groznica ima i neke konkretne rezultate. Na ovogodišnjem 
hercegnovskom festivalu prikazana su čak tri crnogorska filma, od deset koji su 
se našli u selekciji - to jest trinaest koji su uopšte snimljeni, računajući 
Kusturicu i Paskaljevića.
n unionizam Reanimacija crnogorske kinematografije ima veze i sa podgrevanjem 
independističkih težnji, koje su hibernirale od potpisivanja Beogradskog 
porazuma.
Đukanovićev režim prvobitno je uložio znatna sredstva u afirmisanje crnogorske 
državnosti kroz budvanski Grad teatar  (inače, pozorište kao simbol državnosti 
jeste devetnaestovekovna tekovina) u kome su glavni posao radili beogradski 
plaćenici i košarkaški klub Budućnost u kome su srpski igrači dobijali 
dvostruko veći novac nego što bi zaradili u Evropi.
Film se tek nedavno pojavio kao solidaran oblik afirmacije crnogorske države, 
delimično i zato što su naši autori ovladali metodama niskobudžetnog filma. 
Perjanica crnogorskog filma Pogled s Ajfelovog tornja koštao je, navodno, oko 
350.000 evra. Znatno manje nego što bi Budućnost platila solidnog beka.
Jedini film koji je objektivno izazvao interesovanje na ovogodišnjem 
hercegnovskom festivalu bio je debitantski film Nikole Vukčevića Pogled s 
Ajfelovog tornja.
Interesovanje za ovaj film nesumnjivo je stvorila i propaganda koja ga je 
opisivala kao povratničko ostvarenje za crnogorsku kinematografiju. Međutim, 
crnogorska kinematografija svakako pomalo ima neko povratničko ostvarenje. O 
ambiciji koja je gajena povodom ovog filma govori i činjenica da me je pred 
davanje izjave za televizijsku hroniku festivala reditelj emisije molio da 
budem obazriv šta pričam. Doduše, nije imao politički plan već me je upozorio 
rečima: "Druže, pripremam film, ovaj Vukčević ti je crnogorska kinematografija, 
ako ga nagrdiš, što ću onda ja?". Nimalo me ne čudi što moja izjava nikada nije 
prikazana na RTCG.
Malu hronologiju povratničkih crnogorskih filmova započinje U ima oca i sina 
Božidara Bote Nikolića iz 1999. godine u kome je reditelj pokušao da kanališe i 
slikopiše odricanje crnogorskih vlasti od tekovina trapavih ratnih dejstava u 
okolini Dubrovnika.
Kako je tada Crna Gora stajala kao svetionik antimiloševićevske borbe, niko 
nije adekvatno dokumentovao neobične događaje koji su okruživali ovaj film. 
Hercegnovski festival bio je tempiran kao spektakularna lansirna rampa za ovaj 
film i dobra prilika da svoju sudbinu započne brojnim nagradama na domaćem 
terenu.
Na nikad glamuroznijoj Kanli kuli, gledala ga je čitava Vlada Crne Gore, 
predvođena Milom Đukanovićem. Sam Đukanović za vreme filma nije mogao da 
sakrije nezadovoljstvo Nikolićevim promašajem. Posle filma, uz neviđene mere 
obezbeđenja, organizovan je glamurozan parti u Mediteranskom centru Igalo. Za 
vreme partija nestalo je struje i taj peh označio je i prevremeni kraj sudbine 
ovog filma.
U ime oca i sina nikada nije ušao u jugoslovenske bioskope. Film je sakriven. 
Međutim, nije ispraćen čak ni nagradama u Herceg Novom. Te godine Grand pri 
festivala nije dodeljen. Žiri nije mogao da odoli pritiscima da niko sem U ime 
oca i sina ne sme dobiti Grand pri, ali nije mogao da svari pa da mu ga i 
dodeli. Ovakva neočekivana odluka ispraćena je brojnim pretnjama žiriju.
n drŽavni reditelji Nažalost, Nikolić je ove godine okusio koliko je kratak rok 
trajanja crnogorskih državnih reditelja. Vukčevićev Pogled s Ajfelovog tornja 
trebalo je da spoji sve tendencije koje su bile potrebne za adekvatan novi 
crnogorski film - kvalitet, komunikativnost i državotvornost. U to ime na Kanli 
kuli se pojavio i sam predsednik Crne Gore Filip Vujanović, praćen brojnom 
svitom i obezbeđenjem. Inače, organizatori festivala kažu da Vujanovićeva 
supruga već godinama prati sve filmove na programu. Šteta što u srpskoj vlasti 
nemamo takvih filmofila. Kada se Vukčevićev film završio, predsednik Vujanović 
je napustio Kanli kulu ne dočekavši takođe crnogorski film Balkanska braća 
nekadašnjeg favorita Božidara Bote Nikolića. Na kraju, organizatori festivala 
su besramno namestili da Braća dobiju nagradu publike, iako je za vreme 
projekcije tog filma Kanli kula opustela.
Drugi vaskrs crnogorske kinematografije bio je sa pristojnim filmom Opet 
pakujemo majmune Marije Perović prošle godine. Ovaj film se ispostavio kao 
ovogodišnji sleeper hit sa 20.000 gledalaca a prošle godine u Herceg Novom bio 
je kažnjen ne dobivši nijednu nagradu od independistički nastrojenog žirija. 
Navodno zato što je nedovoljno afirmisao crnogorsko državno pitanje, kažu u 
kuloarima.
Crnogorski film je po mnogo čemu robovao predrasudama o tome kakav bi film tu 
trebalo da se snima. Razapeti između gorštačkog artizma Zdravka Velimirovića, 
nenametljivosti Radomira Baje Šaranovića i erotskog etno humora Živka Nikolića, 
stvoreni su stereotipi koje nove generacije crnogorskih autora pokušavaju da 
prevaziđu.
Sa vrlo bogatom kritičarskom scenom koju je Balša Brković okupio oko Vijesti i 
Monitora, autentičnim i relevantnim imenima poput Ratka Radunovića i braće 
Bečanović, te rediteljima povratnicima iz Beograda Draškom Đurovićem i Marijom 
Perović, koji su odmah postali aktivni u institucijama, crnogorski film je 
moderizovan i urbanizovan, udaljen od atavizama ranije tradicije.
Balkanska braća su u suštini jedini ovogodišnji predstavnik izumrle crnogorske 
kinematografije, film koji je pokušao da se ostvari kao oblik domaće radinosti 
sa perspektivom da se prikazuje javno i prodaje svetu koji želi da vidi 
metaforične priče o nedavnim konfliktima, gde filmski likovi zapravo 
reprezentuju nacionalne principe a ne psihološki utemeljene ličnosti. Problem 
kod domaće radinosti je u tome što nije svaka naiva umetnost.
n ajfelov toranj Kad je reč o kvalitetu, Pogled s Ajfelovog tornja jeste 
bižuterija. Vukčevićeva ambicija učinila ga je blago nekoherentnim, u želji da 
se spoje atraktivnost britanske spotovske egzekucije osamdesetih, lirski 
pristup konvencionalnom art-filmu i crnogorski etno-treš iz brevijara Živka 
Nikolića. Sudeći po montiranom filmu, Vukčević se ponajviše, ali nedovoljno, 
odrekao trećepomenute nikolićevske linije, koja je iz nekog nepoznatog razloga 
ipak očuvana u filmu, iako se komotno mogla ukloniti. Druga, artistička linija, 
dopingovana je diskontinuitetima i džamp katovima britanske škole, i u krajnjoj 
liniji izgleda kao nesumnjiv pokušaj da se snimi vizuelni slatkiš.
Ipak, u slučaju ovog filma slatkiš nije dovoljan jer ga priča i scenario, a 
delom i glumci, ne podržavaju. A, u krajnjoj liniji, ko od naših reditelja i 
može, sa uslovima koji kod nas postoje, da snimi slatkiš, koji bi samo zato 
mogao postojati? Malo koji. Vukčević sigurno ne može.
Film je baziran na popularnom romanu Zagrepčanka Branislava Glumca. 
Ekranizacija hrvatskog romana kao polazište samo još jednom svedoči o 
približavanju Crne Gore i Hrvatske. O romanu je svojevremeno pisao kultni 
jugoslovenski reditelj Goran Gajić, u svojstvu mladog, gnevnog književnog 
kritičara, potpisavši kritiku u kojoj se prečesto ponavlja pridev glup. 
Potpisnici scenarija, Nikola Vukčević i Irina Kikić-Stojković tom pridevu 
slobodno mogu dodati i konfuzan.
Glumačku podelu predvodi Marija Vicković, Podgoričanka školovana u Beogradu, 
čije fotogenično lice pokazuje potencijal da jednog dana postane naša filmska 
diva. Njena nagrada u Herceg Novom jeste zaslužena, prevashodno zbog oskudice 
ambicioznih ženskih uloga.
Za Pogled s Ajfelovog tornja bi se ukratko moglo reći da je konfuzni kič. To je 
uglavnom bolje od onoga što se inače može reći za ostale naše filmove.
Publika je euforično, na nogama, pozdravila film. Podjednako euforično su 
domaći novinari na konferenciji za štampu tapšali kad je žiri proglašavao 
nagrade za Ajfela, upadljivo ignorišući srbijanske dobitnike.
Unionistički žiri ove godine dodelio je samo tri nagrade Ajfelu i moglo bi se 
reći da je hercegnovski festival ponovo izneverio crnogorska očekivanja.
n najzanimljiviji Imam nešto važno da vam kažem Željka Sošića nije najbolji 
crnogorski film ove godine, ali je svakako najzanimljiviji. Najpre, reč je o 
debiju veoma mladog autora, od samo 24 godine, što ga čini jednim od najmlađih 
u istoriji našeg filma. Zatim, reč je o prvom filmu koji je snimio diplomac 
Cetinjske akademije. Ove godine su i diplomci sa Akademije umetnosti BK imali 
omnibus na Festivalu i sada su dakle uz FDU rukopis demonstrirana i druga dva 
rediteljska kursa koja se izučavaju u našoj zemlji. Konačno, Sošićev film je 
najradikalniji pokušaj približavanja uzoru DOGME '95 viđen kod nas. 
Nažalost, Sošić se nije do kraja opredelio za radikalnu naturalističku formu 
koju su proklamovali Lars Fon Trir i Tomas Vinterberg. Šteta, jer time bi uspeo 
da prikrije činjenicu da njegov film sadržajno ne uspeva da iznese ekstremnost 
forme koju pokušava da dostigne. 
Međutim, sa par ekstremno provokativnih političkih detalja (junakova majka je 
otpuštena zato što nije glasala na izborima), i glumačkom podelom koju vrlo 
lepo predvodi mladi pop superstar Bojan Marović, pokazavši po ko zna koji put 
da su naši pevači sceničniji od glumaca, Sošić isporučuje film čije vrline i 
hrabrost daleko nadmašuju nedostatke, snimivši nešto slično prošlogodišnjim 
Poljupcima Saše Radojevića - film koji se ne može lako preporučiti, ali se mora 
poštovati!