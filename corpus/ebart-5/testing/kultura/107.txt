> Izvor: matf
> Datum: 
> Rubrika: kultura
> Naslov: KNjIŽEVNA NAGRADA "BOGORODICA TROJERUČICA" 
> Članak:


Ugledno priznanje jednom od najistaknutijih pravoslavnih duhovnika našeg 
vremena za mnogostrano i nadahnuto delo 
  
Iz Fondacije "Ivanka Milošević" iz Čikaga stigla nam je vest da je prestižna 
književna nagrada "Bogorodica Trojeručica" za 2003. godinu dodeljena srpskom 
pravoslavnom episkopu Atanasiju Jevtiću, umirovljenom zahumsko-hercegovačkom. 
Laureat je proglašen o Vidovdanu, u Srpskoj narodnoj biblioteci, zadužbini 
Miluna i Nade Nikolić, u Čikagu.

Nagrada se dodeljuje za celokupno delo srpskim pesnicima koji, nadahnuti 
svetosavljem, pesnički izražavaju biće svoga roda, njegovih temelja i svetinja.

Ugledno priznanje je ustanovljeno u slavu Presvete Bogorodice Trojeručice, za 
dobrobit srpstva i srpskog pesništva, a u spomen na Ivanku Milošević, učenicu 
petog razreda Latinske škole u Čikagu, koju su u desetoj godini života umorili 
agenti jugoslovenske Udbe 19. juna 1977. godine u Čikagu.

- Književna nagrada "Bogorodica Trojeručica" pripala je episkopu i monahu 
Atanasiju Jevtiću, jednom od najosobenijih pravoslavnih duhovnika našeg 
vremena, doba u kome slavimo 20 vekova hrišćanstva, za originalno tumačenje, 
prevode i prepeve sveštenih spisa na srpski jezik. Upravni odbor Fondacije je 
naročito imao u vidu vladičin prevod "Psaltira sa devet biblijskih pesama", 
izdanje "Bratstva Svetog Simeona Mirotočivog", 2000. godine i "Prazničkih 
beseda" Svetog Jovana Damaskina, objavljenih u "Kolu" Srpske književne zadruge, 
2002. godine - izjavila je Dragica Milošević, Ivankina majka i predsednik 
Fondacije.

Pesnik Đorđe Nikolić, potpredsednik i umetnički direktor Fondacije, rekao je da 
"mnogostrano i nadahnuto delo vladike Atanasija sija oreolom ne samo srpskog 
nego sveukupnog pravoslavnog hrišćanstva. Vladika Atanasije je iz tame vekova 
izneo u svetlost srpskog jezika neke od najvažnijih hrišćanskih spisa, a 
posebno dela Svetog Oca Jovana Damaskina, najvećeg pesnika u vaseljeni, kome je 
voljom čovekovom odsečena desna ruka, a voljom Gospodnjom zaceljena, koji je i 
iskovao treću ruku ikoni Presvete Bogorodice Trojeručice, pred kojom se molio i 
koja je uslišila njegove molitve i zacelila njegovu ruku i koja neprestano leči 
i nepresušne rane napaćenog srpskog roda".

Nagrada se sastoji od Ikone Presvete Bogorodice Trojeručice, Povelje, novčanog 
dela u iznosu od 3.000 američkih dolara i štampanja knjige u novopokrenutoj 
biblioteci "Društvo pesnika" Srpske književne zadruge.

Prethodni dobitnici priznanja su akademici Matija Bećković i Stevan Raičković.

Nagrada će vladici Atanasiju biti uručena uoči dana Ikone Presvete Bogorodice 
Trojeručice, predstojećeg 23. jula, na svečanoj akademiji u Beogradu.