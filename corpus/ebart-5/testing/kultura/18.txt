> Izvor: matf
> Datum: 
> Rubrika: kultura
> Naslov: "Dragi prijatelji, ljubitelji pozorišta, komedije i smeha, pripala mi je velika 
> Članak:

čast i zadovoljstvo da otvorim 32. festival "Dani komedije" u Jagodini, 
najstariji festival kod nas posle Sterijinog pozorja. Malo mi je neobično jer 
sam na ovoj sceni proveo četrdesetak sati igrajući u raznim predstavama. Od 
toga, bar polovinu sam potrošio igrajući kao učesnik festivala i jedva sam se 
nekako dokopao 'Ćurana'", rekao je, između ostalog, prilikom otvaranja 
festivala Dani komedije dramski umetnik Vlastimir Đuza Stojiljković.
"Znate, ja ne umem da govorim. Ja bih više voleo da se takmičim i u ovim 
godinama, ali pošto je u žiriju moja drugarica iz detinjstva Mira Banjac, 
zahvaljujem Bogu što nisam, jer kada bih dobio nagradu to bi verovatno bila 
trtica od Ćurana. Svim učesnicima želim da se pošteno i fer takmiče i neka 
nagrade dobiju oni koji su zaslužili", rekao je Đuza Stojiljković i bacio u 
publiku ćurana koga je uhvatio glumac lokalnog pozorišta Dragan Bunjevac.
Prve takmičarske večeri glumci Narodnog pozorišta iz Beograda nastupili su sa 
Molijerovim komadom "Uobraženi bolesnik" u režiji Đorđa Marjanovića. Publika je 
predstavu ocenila sa 3,81.