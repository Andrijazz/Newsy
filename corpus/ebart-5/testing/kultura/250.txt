> Izvor: matf
> Datum: 
> Rubrika: kultura
> Naslov: cigla u zidu
> Članak:


Milan Vlajčić 

Prošlonedeljna dodela 78. Oskara pokazala je da, čak i posle relativno osrednje 
filmske žetve, uvek ima prostora za burne komentare. Prvi put se u istoriji 
Američke filmske akademije dogodilo da se nagrada za najboljeg reditelja dodeli 
autoru koji nije bele rase. Tajvanac Ang Li je apsolutno zasluženo dobio ovo 
priznanje. Pravu buru među najuglednijim američkim kritičarima izazvala je, 
međutim, odluka da nagrada za najbolji film ne pripadne Lijevoj "Planini 
Broukbek". Tek što su se ugasili reflektori u losanđeleskom Kodak teatru, 
poznati Ken Turan iz "Los Anđeles tajmsa" izrazio je zaprepašćenje da je umesto 
"Planine" za najbolji film proglašena "Fatalna nesreća" (Crash), koju su drugi 
kritičari označili kao najgori film ikada nagrađen ovim priznanjem. 
Posle Zlatnog globusa i više nagrada američkih društava filmskih kritičara (ima 
ih dvadesetak u najvećim gradovima i državama SAD), koji su listom pripali 
Lijevoj "Planini", mnogi su očekivali da  je odluka članova Akademije o 
najboljem filmu formalnost. Zaboravilo se pri tom da za Oskara u svim 
pojedinačnim kategorijama (od ukupno 24) glasaju samo umetnici iz pojedinih 
gildi-ogranaka. Tako samo reditelji, članovi Američke filmske akademije, 
glasaju za najbolju režiju, glumci - za najboljeg glumca... Samo u kategoriji 
najboljeg filma glasa celokupno članstvo od približno 6.000 članova. U ukupnom 
glasanju snimatelja, tehničara i svih drugih filmskih zanimanja većinu je 
dobila "Fatalna nesreća". Možda samo za jedan glas. Ali, to je najbolje čuvana 
tajna u Holivudu.