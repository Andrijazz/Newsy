> Izvor: matf
> Datum: 
> Rubrika: kultura
> Naslov: rokenrol sada
> Članak:


Aleksandar Žikić muzički kritičar

Pri susretu sa svakim novim izdanjem iz serije "Belgrade Coffee Shop" dozvolim 
sebi fantaziju da u ovom gradu zaista postoji kafe u kome se kao na beskrajnoj 
traci vrti čista, elegantna i jednostavna muzika, pojačana do granice 
diskretnog razgovora i potpuno usklađena sa enterijerom i posetiocima. To bi 
bio jedan od jasnih znakova da je neophodni preobražaj počeo i izvan kruga 
ljudi koji odbijaju da prihvate poslednje mesto na međunarodnim gradskim 
skalama i, korak po korak, vuku svoje gotovo beznadežno okruženje naviše. 
"Belgrade Coffee Shop 4" (Stereo Freeze/B92) nudi mnoštvo dokaza da ova serija 
elektro-kompilacija nije samo prikaz manje-više andergraund fenomena, nego 
odraz važnog i definisanog segmenta domaće muzičke scene.
Spojeni elektronskom bazom i odsustvom estradne banalnosti (koncept je dosledno 
"fejsles") bendovi, dueti i pojedinci (kojih u broju 4 ima jedanaest), svako na 
svoj način i u skladu sa sopstvenim talentom, ambicijama i pretenzijama, 
kreiraju muziku sposobnu da prihvati sve izazove i izdrži stroge testove i 
poređenja. Muziku, dakle, koja će - što je emitovanje na tamošnjim radio 
stanicama i interesovanje tamošnjih diskografskih kuća već pokazalo - 
podjednako dobro zvučati i uspešno komunicirati sa publikom u Parizu, Berlinu, 
Beču, Londonu, Njujorku i gde god još hoćete. Posebno dobro u ovoj priči je to 
što čak tri od zastupljenih imena ("J.U.S.T.", "Modern Quartet" i "Mistake 
Mistake") imaju sopstvene, takođe odlične, albume. Nešto se događa u ovom 
gradu, nešto što zaslužuje pažnju i drži nadu budnom. 

(rokenrolsada@yahoo.com)