> Izvor: matf
> Datum: 
> Rubrika: kultura
> Naslov: Jubilarni 40. festival glumačkih ostvarenja sinoć otvoren u Nišu
> Članak:


Ružica Z. N.Stojković

Od izveštača Danasa

Gradonačelnik Niša Smiljko Kostić sinoć je tradicionalno, na pozornici niške 
Tvrđave, predao ključeve grada glumici Miri Banjac, predsedniku ovogodišnjeg, 
40. festivala glumačkih ostvarenja. Jubilarna glumačka smotra, koja se uvek 
održava u poslednjoj nedelji avgusta, ove godine trajaće do 27. avgusta. 
Praznik u čast glumaca otvorila je Mira Stupica, kojoj je na prvim Susretima u 
Nišu , davne 1965. dodeljeno priznanje za najbolju žensku ulogu u filmu "Roj" 
Miće Popovića. Povodom početka Festivala u Gradskoj kući je bio organizovan 
prijem za glumce učesnike i goste Festivala. Tom prilikom otvorena je izložba 
niškog Istorijskog arhiva posvećena 40. godišnjici Filmskih susreta.
Projekcijom filma Srđana Koljevića - "Sivi kamion crvene boje" (koji se više 
nego simbolički uklapa u atmosferu na Festivalu), smotra glumaca je započela 
svoj zvanični, takmičarski deo. Do kraja Festivala publika će moći da pogleda 
još dest filmova - omnibus "Flert" Akademije umetnosti BK, "Žurka" Aleksandra 
Davića, "Jug Jugoistok" Milutina Petrovića, "Zvezde ljubavi" Milana Spasića, 
"Diši duboko" Dragana Marinkovića, "Balkanska braća" Božidara Bote Nikolića, 
"Buđenje iz mrtvih" Miše Radivojevića, "Imam nešto važno da ti kažem" Željka 
Sošića, "San zimske noći" Gorana Paskaljevića i film Srđana Dragojevića "Mi 
nismo anđeli 2". Na završnoj večeri ovogodišnjih Susreta, biće prikazan film 
Pjera Žalice "Kod amidže Idriza", kad će se niškoj filmskoj publici, kako 
organizator najavljuje, pokloniti glumica Semka Sokolović Bertok i glimac 
Mustafa Nadarević. Pored njih, najavljen je dolazak i Meta Jovanovskog, Milene 
Zupančič, Radka Poliča, dok su se Rade Šerbedžija i Mira Furlan pismima iz 
Amerike, gde rade i žive zahvalili na pozivu koji je zakasnio, tako da nisu 
mogli da uklope svoje obaveze i dolazak u Niš, ali su zato posebno pozdravili 
nišku divnu publiku.
Organizator filmskih susreta, kao i prethodnih godina je Niški kulturni centar, 
dok je pokrovitelj Skupština grada Niša. Karte su bile u prodaji od 11.avgusta, 
cena kompleta je 1.400 dinara za parter, dok je za one na tribinama cena 
iznosila 1.200. Kako saznajemo u poslednjih nekoliko dana, otkad traje prodaja 
karata, otišlo je nešto više od 300 kompleta, čemu je razlog, kako kaže Risto 
Bukvić. predsednik ovogodišnjeg Saveta festivala navika ljudi "da karte 
dobijaju besplatno"(!). Ipak, dobro je da se organizator "dosetio" da 
studentima i đacima ponudi popust, pa tako uz indeks ili đačku knjižicu, 
komplet mogu dobiti za 800 dinara.
U žiriju ovogodišneg Festivala sede glumica Mira Banjac (predsednik), glumac 
Miodrag Krivokapić i nastavljač porodične tradicije glumica Katarina Žutić, za 
koje umetnički director Festivala, glumac Miodrag Miki Krstović tvrdi da će 
biti na "slatkim mukama" kad budu morali da odlučuju o dobitnicima 
tradicionalnih nagrada, Gran pri Naisa za najbolje glumačko ostvarenje, Carica 
Teodora za najbolju žensku glavnu ulogu, Car Konstantin za najbolju glavnu 
mušku ulogu, Povelja za izuzetnu žensku ulogu, Povelja za izuzetnu mušku ulogu, 
Nagrada za žensku i mušku epizodnu ulogu i Nagrada za debitantsku ulogu.