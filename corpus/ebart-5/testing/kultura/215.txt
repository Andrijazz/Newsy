> Izvor: matf
> Datum: 
> Rubrika: kultura
> Naslov: KAKO ĆEMO SE PREDSTAVITI NA PREDSTOJEĆEM SAJMU KNJIGA U FRANKFURTU
> Članak:


Na štandu Srbije i Crne Gore koji je dizajniran na osnovu savremenih rešenja 
biće izloženo 400 knjiga od 45 izdavača

OKO četrdesetak naših izdavača predstaviće svoju produkciju na Frankfurtskom 
sajmu knjiga koji se otvara sutra, a zatvara 23. oktobra. Nastup naših izdavača 
imaće potpuno novi imidž, štand je urađen na osnovu najboljih rešenja viđenih 
prethodnih godina, rečeno je na jučerašnjoj konferenciji za novinare u 
Ministarstvu kulture.
Zamenik ministra kulture LJiljana Šop je podsetila na povratak naših izdavača 
na evropsku scenu sajmova, jer su u međuvremenu nastupali u Solunu, Parizu i 
Moskvi.
- Ove godine akcenat smo stavili na savremenu srpsku književnost - rekao je 
Živadin Mitrović, predsednik Udruženja izdavača i knjižara Jugoslavije. - 
Pokušaćemo da knjige dvadesetak naših pisaca ponudimo drugim izdavačima, jer 
smatramo da one zaslužuju da budu prevedene na mnoge jezike. Nismo želeli da 
preteramo sa ponudom, da ne bismo zbunili strane izlagače koji ne poznaju dobro 
našu književnost.
On je naglasio da je Skupština Beograda, uz pomoć Ministarstva kulture, 
isfinansirala štand koji će ostati u Frankfurtu i po potrebi biti proširen 
iduće godine.
Pored kataloga sa biografijama dvadesetak naših klasika i savremenih pisaca 
(David Albahari, Ivo Andrić, Svetislav Basara, Dragan Velikić, Danilo Kiš, 
Dušan Kovačević, Vida Ognjenović, Milorad Pavić, Goran Petrović, Vasko Popa, 
LJubomir Simović, Miloš Crnjanski...) i adresama četrdesetak naših izdavača, 
posetioci našeg štanda moći će zahvaljujući direktnoj vezi sa bazom podataka 
Narodne biblioteke Srbije da dobiju informacije o svim delima objavljenim u 
SCG, a zahvaljujući knjižari "Most" i da saznaju da li ih ima na tržištu i za 
koje vreme mogu biti isporučene u bilo koji deo sveta.
Na izložbenom delu biće 400 naslova, među kojima su knjige iz istorije, 
društvenih nauka i onih pisaca koji su već stekli ime i izvan naših granica.
Knjige za štand dalo je 45 naših izdavača, među kojima su tri iz Crne Gore.
Direktor "Klija" i član organizacionog odbora za nastup na Frankfurtskom sajmu 
knjiga, Dragan Hamović, je istakao da se ove godine odgovorno ulagalo u naš 
nastup i da se pošlo od realnih mogućnosti sa realnim ciljevima, da se 
uspostave dobre veze i formira lobi, kako bismo narednih godina "ubirali 
plodove minulog rada".