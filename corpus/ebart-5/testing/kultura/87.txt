> Izvor: matf
> Datum: 
> Rubrika: kultura
> Naslov: S Željkom Hubačem, laureatom 33. "Dana komedije" u Jagodini, o nagradama, 
> Članak:

pozoriŠnoj kritici, mentalitetu...

Nemoguće je danas definisati šta je komično, jer nam je okruženje apsurdno i 
tragično. Formula 3+2, tri glumca i dva tehničara. Pozorište na margini društva

Piše: Vukica STRUGAR

U DOSADAŠNJEM životu dramskog pisca Željka Hubača ima  priloga za jednu sasvim 
netipičnu ovdašnju biografiju: inženjer elektrotehnike, apsolvirao je na fizici 
Prirodno-matematičkog fakulteta, da bi upisao (i završio) dramaturgiju na 
Fakultetu dramskih umetnosti u Beogradu. Ipak, u našim okolnostima je još veći 
kuriozitet činjenica da je svih njegovih deset, do sada napisanih komada, imalo 
i scensko izvođenje! Dobitnik je sedam nagrada za dramski tekst, a nova u nizu 
je upravo našeg lista: komad "Bilo jednom na Balkanu" proglašen je najboljim 
savremenim domaćim komediografskim tekstom na nedavno završenim 33. "Danima 
komedije" u Jagodini.
 - Zanimljivo je da sam sa prvobitnom verzijom istog komada konkurisao i 
primljen na FDU, 1992. godine - kaže Hubač. - Šest godina kasnije, izveden je u 
šabačkom pozorištu u režiji Ljuboslava Majera. U međuvremenu tekst je prerađen, 
štampan i postavljen na scenu kikindskog Narodnog pozorišta, posle čega je i 
usledila ova nagrada. Inače, komad ima petnaest lica, što je u današnje vreme 
neuobičajeno u pozorištu.
 Laureat 33. Dana komedije je ovim priznanjem "upisao" u svoju biografiju sedmu 
nagradu. Između pisanja novih dramskih tekstova, Hubač radi kao dramaturg i 
urednik izdavačke delatnosti u nacionalnom teatru, umetnički je savetnik 
leskovačkog Narodnog pozorišta, kolumnista i kritičar "Danasa" - u kome 
trenutno piše samo inostranu kritiku...
 - Nagrada u Jagodini značajna mi je i zato što sam posle nekoliko godina 
aktivnog bavljenja pozorišnom kritikom, zatvorio sebi mnoga vrata kao dramski 
pisac - zbog nečijih sujeta i surevnjivosti. Nisam se na to mnogo obazirao, ali 
kad sam postao dramaturg nacionalnog teatra, prestao sam da pišem kritiku 
ovdašnjih predstava. Smatram da nije časno prema konkurenciji.
 U svom dosadašnjem opusu naš sagovornik ima tri komedije (uz nagrađenu, "Ratka 
i Julijanu" i "Carevo novo odelo u zemlji čuda"), a na pitanje otkud 
interesovanje za ovaj žanr, odgovara:
 - Pitanje je i šta je komedija? U eri komercijalizacije pozorišta izgubile su 
se mnoge žanrovske odrednice, pa i ova... Danas u mnogim teatrima dominira 
formula 3+2, odnosno tri glumca i dva tehničara. Nemoguće je definisati i šta 
je danas komično, jer nam je okruženje apsurdno i tragično. Mi smo zaboravili 
da se smejemo. Ipak, najznačajniji segment srpskog dramskog stvaralaštva je 
komediografski - od Nušića, Sterije, do Duška Kovačevića. Svi oni, pre svega, 
kritički su se bavili našim mentalitetom. I ja se na isti način tim bavim, uz 
kritički odnos prema stanju u društvu.
 Hubač dodaje i da je apsurd u tome što ono što je nekada izazivalo grohotan 
smeh, danas je smeh sa zadrškom, jer ljudi previše razmišljaju o političkim 
konotacijama i ne umeju da se opuste. A to je osnovni preduslov za komediju:
 - Danas nije opasno pisati o mentalitetu političara. Ne zato što su manje 
osvetoljubivi, već zato što ih pozorište ne interesuje, odgurnuto je na marginu 
društva. Ono ne može promeniti svet i toga su danas postali svesni svi, pa i 
oni koji svet menjaju.
