> Izvor: matf
> Datum: 
> Rubrika: kultura
> Naslov: Sting na turneji "The broken music" večeras na Petrovaradinskoj tvrđavi
> Članak:


Legendarni britanski muzičar nastupa večeras  u sklopu turneje "The Broken 
Music". Kao predgrupa najavljen je sastav "Fikšn Plejn"

NjOstvaren u potpunosti kao umetnik (muzičar, literarni stvaralac, glumac), 
Gordon Metju Tomas Samner, alijas Sting, jedno je od imena koje se stavlja u 
kontekst globalne definicije popularne umetnosti. Zato ne čudi što su karte za 
ovaj koncert (oko 18.000) uveliko rasprodate, a atmosfera skoro usijana od 
iščekivanja i neizvesnosti koja već mesecima prati realizaciju Stingovog 
nastupa u Srbiji i podržana činjenicom da se naša zemlja našla u planu i 
programu evropske turneje ikone pop kulture. Nekadašnji lider benda "Polis" će 
svirati sa kvartetom koji pored njega čine i dugogodišnji član postave 
gitarista Dominik Miler, Lajl Vorkman takođe na gitari ("Beck", "Frank Black") 
i Ejb Laborijel Džunior za bubnjevima ("Paul McCartney" sastav).
- Gostovanje ovakve zvezde, izvođača svetskog kalibra koji je toliko puta 
nastupao u komšiluku, izuzetno je bitno. Svaki veliki koncert predstavlja korak 
ka boljoj i normalnijoj situaciji u našoj zemlji, otvara jedna vrata više ka 
svetskoj sceni - ističe Petar Janjatović, rok novinar. Jednak značaj ovog 
događaja vidi i Ivan Ivačković, koji se i lično zalagao za ostvarenje ovog 
muzičkog spektakla:
- Stingov koncert je od prvorazrednog značaja za Srbiju. Pored toga što naša 
zemlja dolazi na bolji glas, ovaj koncert će pokazati ljudima da postoji nešto 
drugačije od onoga što se ovde plasira kao glavni muzički pravac, nešto 
plemenitije i lepše.
Za zemlju koja je predugo bila "izolovana", uskraćivana u odnosu na glavne 
svetske muzičke tokove, Stingov nastup ima i edukativnu dimenziju, u smislu 
spoznaje standarda i kvaliteta velikih koncerata.
- Treba da budemo ponosni kao nacija, da budemo zahvalni ozbiljnim svetskim 
imenima što ucrtaju ime naše zemlje na svojoj svetskoj mapi koncertnih turneja. 
To je i ozbiljna edukativna predstava za mlade ljude - kaže Zvonimir Đukić 
Đule, frontmen grupe "Van Gog", ukazujući na to da je ovakav događaj i 
svojevrsna motivacija i uzor za domaće muzičare.
Kada je reč o organizaciji koncerata ovog stepena, Stingov "slučaj" bio je 
takođe poučan. Zakazan prvo u Beogradskoj areni, u organizaciji "Multimedia 
koncertsa", nastup je zbog "tehničkih problema" bio doveden u pitanje. Zatim je 
otkazan, a onda ponovo zakazan za isti datum u organizaciji "Komune" i izmešten 
u Novi Sad, na Petrovaradinsku tvrđavu.
- Kulturološka decentralizacija je izvedena. S razlogom. Neko se potrudio više. 
To bi moglo da motiviše organizatore da se potrude više i za beogradske 
koncerte. Nisam upućen u tu organizacionu problematiku, ali drago mi je da se 
koncert dešava. Tog dana samo na toj bini umetnik svetskog kalibra, doneće 
osmehe, a ne brigu - objašnjava Đule "Van Gog".
- Neki "gunđaju"' oko toga što se koncert održava u Novom Sadu, ali mislim da 
je to idealna prilika za srednje generacije da osete atmosferu na Petrovaradinu 
i istovremeno odlična uvertira za Egzit - kaže Janjatović.
- Za Srbiju je jako važno da se nađe na spisku gradova u kojima nastupaju 
najveće svetske zvezde. Manje je važno koji grad u Srbiji dobija koncert, da li 
je to Beograd, Novi Sad ili neki treći - ističe Ivačković.
Nakon koncerta na Petrovaradinu, Sting nastavlja sa nastupima u Budimpešti, 
Bratislavi, u Milanu i Napulju, gde će održati besplatne koncerte, a zatim i u 
Francuskoj, Španiji, Monaku, Holandiji...