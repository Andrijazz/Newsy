> Izvor: matf
> Datum: 
> Rubrika: kultura
> Naslov: Premijerom predstave "Žene, žene" po tekstovima A. P. Čehova, novopazarsko 
> Članak:

Regionalno pozorište otvorilo je novu sezonu, ali i obeležilo stogodišnjicu 
smrti ovog pisca. U laku komediju celovečernje predstave ukomponovan je po 
jedan deo jednočinki "Žene, žene", "Jubilej" i "Prosidba". Predstavu je 
režirala Lilijana Ivanović, direktorka Regionalnog pozorišta. Gostujući glumac, 
ovog puta, bio je Zoran Karajić prvak Šabačkog pozorišta. Ova pozorišna 
predstava bila je i promocija dvanaest mladih glumaca, koji su četiri godine 
pohađali glumačku školu pri Regionalnom pozorištu. Među njima su i četiri 
studenta prve generacije glume na Univerzitetu Novi Pazar u klasi Envera 
Petrovcija. Glumačkim talentom pažnju na sebe skrenuli su Ajla Ugljanin, Lemana 
Bećirović, Dušan Živanović i Haris Šećerović. Novopazarski glumci prvi put su 
imali priliku da igraju u pravim pozorišnim kostimima koje su dobili od NP iz 
Beograda. Novopazarci su imali priliku da vide ove pozorišne kostime jer su 
akteri predstave "Žene, žene" svoju premijeru najavili kostimiranom šetnjom 
gradskim korzoom. Pripremanje predstave pored pozorišta iz Beograda i Šapca, 
pomoglo je još dvadesetak ovdašnjih sponzora. Do kraja septembra Regionalno 
pozorište gostovaće u Nikšiću i Podgorici sa predstavom "Oči Ahmedove", a 
publika u Zenici videće "Žene, žene".