> Izvor: matf
> Datum: 
> Rubrika: kultura
> Naslov: NA KRAJU 28. FILMSKOG FESTIVALA U TORONTU
> Članak:


Holivudski film i glamur dominirali festivalom. Ove godine bez izrazitog "
favorita".  Skroman nastup srpskog filma

FESTIVAL u Torontu uspešno je priveden kraju. Ovogodišnja manifestacija bila je 
jedna od boljih u nekoliko poslednjih godina. Time je na neki način prebrođena 
kriza identiteta, veoma prisutna u ovoj sredini, posle niza nedaća, koje su ih 
zadesile, od ludih krava, SARS-a, do kolapsa elektrosistema, što je sve 
ostavilo dubokog ekonomskog i psihološkog traga. 
Stavivši holivudski film i glamur u fokus svog programskog imidža, tvorci 
festivala nisu zaobišli, ni ono što je nekad predstavljalo okosnicu festivala, 
a to je prisustvo mnogobrojnih, znalački odabranih filmova iz čitavog sveta. Na 
taj način su makar prividno ostvarili neku vrstu koegzistencije, između svojih 
komercijalnih interesa jer bez priliva novca iz američke produkcije ne bi bilo 
ove manifestacije, i potrebe publike u Torontu, multietnički orijentisane, i 
veoma sklone iznenađenjima iz drugih malih kinematografija, da ispuni svoje 
želje i interesovanja. 
Ove godine nije niti jedan film postao opšti "favorit", koji bi se nametnuo 
svima, ali je ukupan kvalitet prikazanih ostvarenja bio u vidnom porastu. U 
domenu najbrojnije američke kinematografije, uprkos značajnih razočarenja od 
proslavljenih reditelja kao što su Robert Altman, Ridli Skot ili braća Koen, 
među zanimljivije filmove spadaju "Izgubljeno u prevodu" Sofije Kopole, "21 
gram" Španca Alehandra Gonzalesa Inaritua, "Posekotina" australijanke DŽejn 
Kempion, "Kafa i cigarete" DŽima DŽarmuša, kao i već viđenih, pobednik kanskog 
festivala, "Slon" Gasa van Šenta. 
Iz godine u godinu kanadska kinematografija je u ozbiljnom usponu. Pored već 
tradicionalno dobrih kratkih filmova poput "Umreti dostojanstveno" Alena Kinga, 
ove godine je veliku pažnju izazvao film "Najtužnija muzika u svetu" Gaja 
Madina, u kome se, uz omaž nemom filmu, pažnja usmerava na vreme depresije iz 
tridesetih godina prošlog veka i što je za nas zanimljivo u kome se Srbi 
pojavljuju u izuzetno povoljnom svetlu. Uz ovaj film zapaženo mesto imali su i 
filmovi "Najezda varvara" Denisa Arkanda, kojim je otvoren festival i "Gas Bar 
Bluz" Luja Beranžera, koji je bio jedan do glavnih konkurenata u Montrealu. 
Od ostalih mnogobrojnih filmova iz čitavog sveta, veliku pažnju privukli su 
filmovi, pre svega, debitanta Alekseja Zvaginceva "Povratak", zatim filmovi 
Iranaca Bubaka Pujamija "Tišina između dve misli" i Jafara Panahija "Purpurno 
zlato", "Zadoiči" proslavljenog Japanca Takeši Kitana, "Udaljeni" Turčina 
Nurija Cejlana i "Vodka limun" Hinera Salema iz Jermenije. Od Evropljana veliko 
zanimanje izazvao je Marko Belokio sa filmom "Dobro jutro, noći" i Fercan 
Ozpetek sa "Suočavanjem sa prozorom" , "Priče iz kuhinje" Norvežanina Benta 
Hamera i danski filmovi "Vilbar hoće da se ubije" Šerfigove i "Mesari u 
zelenom" Jensena. 
Srpski film je ove godine bio skromno predstavljen sa "Sjajem u očima" Srđana 
Karanovića. Publika, uglavnom, sastavljena od naših sunarodnika, veoma dobro je 
prihvatila ovu romantičnu priču o ljubavi i usamljenosti, čiji su junaci 
raseljena lica kao i većina prisutnih u sali. Mada je u razgovoru posle filma 
Karanović u šali prisutnima zamerio što film nije bio ispraćen sa dužim 
aplauzom, kao u Veneciji, ukupne reakcije bile su veoma povoljne. Iako je 
prošao bez neke značajnije medijske podrške, film "Sjaj u očima" nastavio je 
tradiciju popularizacije našeg filma, pored uspeha "Kordona" u Montrealu, u 
kanadskoj sredini.