> Izvor: matf
> Datum: 
> Rubrika: kultura
> Naslov: FESTIVAL U LOS ANĐELESU 
> Članak:


Odabrani su "Profesionalac", "Kordon", "Sjaj u očima" i "Kasting", kao i 
filmovi iz Hrvatske, BiH, Češke, Nemačke i Rusije 

Na "Fridom film festivalu" u Los Anđelesu, koji se održava od 22. do 25. 
januara, biće predstavljen izbor srpskih i filmova iz bivših ju-republika, 
saopštila je organizacija "SEE film" koja je učestvovala u komponovanju 
programa festivala. 

Pozvani su "Profesionalac" Dušana Kovačevića, "Kordon" Gorana Markovića, "Sjaj 
u očima" Srđana Karanovića i "Kasting" Gorana Radovanovića. 

Na programu su i "Je li jasno prijatelju?" Dejana Aćimovića (Hrvatska), "Kajmak 
i marmelada" Branka Đurića (Slovenija), kao i četiri kratkometražna filma iz 
Bosne, a u ostalim ciklusima ostvarenja iz Češke, Nemačke i Rusije. 

"Fridom festival" održava se sedmi put, a osnovala ga je umetnička neprofitna 
organizacija ACF - "Američka filmska fondacija" 1997. godine kao "počast 
autorima iz novih demokratija u Evropi, bivših komunističkih zemalja koje su 
sada pred ulaskom u Evropsku uniju". 

"To su autori koje slavimo zbog njihove kreativnosti, vizuelnog talenta i umeća 
pričanja priča, a kojima takođe možemo odati počast za njihov integritet i 
izraženi osećaj za socijalne probleme... Nadamo se da će taj rad inspirisati 
razmišljanja o istoriji i budućnosti, pored toga što će pružiti čisto filmsko 
uživanje", ističe se u festivalskoj najavi ACF-a, čiji je izvršni direktor Geri 
Mekvej. 

U najavi se dodaje da su filmove iz bivše Jugoslavije i sa Balkana za 
ovogodišnji program "Fridom festivala" odabrali filmski kritičar iz Beograda 
Nenad Dukić i rukovodilac "Sarajevskog art projekta" Vera Mijojlić iz Los 
Anđelesa. 

(Tanjug)