> Izvor: matf
> Datum: 
> Rubrika: kultura
> Naslov: Završen 21. međunarodni literarni festival "Vilenica" nadomak mesta Lipica u 
> Članak:

Sloveniji

Jasmina Topić

Specijalno za Danas

Završnom svečanošću u jami "Vilenica", nadomak mesta Lipica, na kojoj je 
dodeljena nagrada Miodragu Pavloviću, završen je 21. međunarodni festival 
"Vilenica", koji je trajao od 6. do 10. septembra u Sloveniji. Ovaj festival 
okuplja značajne pesnike i prozaiste iz centralne Evrope ali i iz drugih 
država. Pored glavne nagrade festivala, koja je ove godine pripala srpskom 
pesniku Miodragu Pavloviću, dodeljen je i kristal "Vilenice" za najbolji esej i 
to slovenačkoj spisateljici Mojci Kumerdej, koja će ove godine biti i gošća 
književne kolonije u Čortanovcima. Festival je u Lipicama otvorio ministar 
spoljnih poslova Slovenije Dimitrij Rupel.
Kako kažu organizatori "Vilenice", Društvo slovenačkih pisaca, cilj festivala 
je ne samo promovisanje autora i njihovih radova već i, posebno, promovisanje 
manjinskih i osobnih književnosti, pa je tako 21. "Vilenica" predstavila 
baskijsku književnost i njene autore. Čitanja su organizovana po celoj 
Sloveniji, kao i okrugli sto na temu: "Ko to još sluša priču iz komšiluka?" ali 
i 4. međunarodni komparativni kolokvijum na temu "Istorija i njeni literarni 
žanrovi" u saradnji s Univerzitetom u Ljubljani. Novost ovogodišnjeg festivala 
je i dodela stipendije mladom piscu do 35. godina starosti za boravak u nekoj 
od zemalja članica Centralne evropske inicijative (CEI), koja i dodeljuje 
stipendiju zajedno s Društvom slovenačkih pisaca. Dobitnik je Makedonac Goce 
Smilevski. Pesnik Oto Horvat je bio predstavnik Srbije na festivalu "Vilenica". 
Od pisaca iz regiona učestvovali su i Goran Samardžić iz Sarajeva i Tatjana 
Gromača iz Hrvatske.
U Ljubljani je 8. septembra održano književno veče na kojem je Miodrag Pavlović 
pročitao tri svoje pesme, a dan kasnije ispred jame po kojoj je festival dobio 
ime održao je prigodan govor i posadio lipu, kao i dobitnici nagrade pre njega. 
U okviru festivala dodeljena je i nagrada 6. mlade Vilenica za najmlađe autore. 
Radovi učesnika "Vilenice" objavljeni su u posebnom zborniku na slovenačkom i 
engleskom jeziku.