> Izvor: matf
> Datum: 
> Rubrika: kultura
> Naslov: U SUSRET 40. BITEFU: JOVAN ĆIRILOV, SELEKTOR
> Članak:


Festival će ponuditi sintezu svega onoga što je rađeno u protekle četiri 
decenije

Ovogodišnji 40. Bitef biće održan od 15. do 30. septembra pod sloganom 
"Pozorišna avantura 1967-2006". Festival će ponuditi sintezu svega onoga što je 
rađeno u protekle četiri decenije, sve osnovne tendencije od ritualnih plesnih 
formi do klasike na nov način, predstaviće umetnike sa svih kontinenata, a 
predviđen je i veliki broj pratećih programa i manifestacija. Među njima i 
"Šoukejs" revija domaćih pozorišnih produkcija za koju vlada posebno 
interesovanje inostranih gostiju. Jovan Ćirilov, selektor i umetnički direktor 
Bitefa u saradnji sa koselektorkom Anjom Sušom u zvaničnu selekciju uvrstio je 
17 predstava u izvođenju pozorišnih trupa iz Srbije, Kanade, Nemačke, 
Indonezije, Rusije, Švajcarske, Španije, Mađarske, Makedonije, Hrvatske, 
Slovenije i drugih zemalja.

INTERVJU

* Koje su po Vama osnovne odlike ovogodišnje selekcije?
- Pokušali smo da napravimo neku vrstu sinteze osnovnih tokova Bitefa tokom 
četiri decenije njegovog postojanja. Jedna od tendencija je pokušaj da Bitef ne 
bude samo evropski, a to znači da bude svetski. Zato su na razne načine 
zastupljeni svi kontinenti: Severnoamerički kontinent, već na samom otvaranju 
zastupa, ne SAD, već Kanada sa izvrsnom Mari Šujinar, jednom od najvećih 
koreografkinja današnjice, Južnu Ameriku veoma dobro reprezentuju dva reditelja 
- Konstanca Makras sa nemačkom predstavom, a pisac, koji je ujedno i reditelj 
svoga komada, Rodriges Garsija sa španskim ansamblom. Afriku zastupaju dvojica 
sjajnih afričkih glumaca i komad južnoafričkog pisca Atola Fjugarta "Sizve 
Banzi je mrtav", koji je sa svojim komadom bio na 8. Bitefu 1974. godine, u 
Brukovoj režiji. Aziju predstavlja ruska predstava iz dalekog Sibira i klasično 
balinesko pozorište "Suština cveta".
* A šta je sa još jednom suštinskom tradicijom Bitefa da bude netradicionalan i 
uvek nov?
- Naravno da to zavisi od svetske žetve, ali i od toga da to novo prepoznamo mi 
selektori, a onda publika i njen organski deo, kritika. Može da se desi i 
dešavalo se da je Bitef prepoznao to novo, a deo kritike tek posle nas čak 
nekoliko godina. Vrednost Living teatra i Grotovskog, na primer, primećena je 
tek naknadno, čak posle jedne decenije. Ove godine to novo mogla bi, na primer, 
biti nemačka predstava koja je neobična mešavina plesnog i dramskog teatra 
izrazitog ideološkog naboja, zatim do sada neviđeni talas neonaturalizma pun 
živovernih pojedinosti, Šilingov "Galeb" koji doleće iz Pešte, predstava "Kargo 
Sofija" (da li je to uopšte predstava?) u kamionu sa kamiondžijama naturščicima 
mladog Štefana Kegija, kao i žestina Rodrigesa Garsije u "Klovnu iz 
Makdonaldsa", ili potpuno novi tretman pozorišta na otvorenom, inspirisana 
nobelovcem Kucijem holandske trupe na Adi Huji. U svakom slučaju, na 40. Bitefu 
ima mnogo toga što odiše novim, a što je i visokih pozorišnih vrednosti, koje 
su ponekada na Bitefu bile rečene nesavršenom formom. Možda će velika novost za 
svet biti baš naša predstava "Cirkus istorija" Sonje Vukićević, koja će 
doživeti premijeru na Bitefu u "Posejdonu" na Starom sajmištu. Mislim da 
podnaslov ovogodišnjeg Bitefa "Pozorišna avantura 1967-2006" tačno odražava 
suštinu Bitefovog četrdesetogodišnjeg života. 
* Ove godine sarađujete sa još jednom beogradskom manifestacijom Bemusom. Kako 
se to dogodilo?
- Sa svakom novom sezonom Bemus je postajao sve bliži estetski Bitefu u 
traganju za novim na svom terenu. Naročito od kako je selektor i umetnički 
direktorka Ivana Stefanović. Zajedničkim snagama dovodimo prvi put u Beograd 
sjajni ansambl Morisa Bežara sa njegovom velikom predstavom "Balet za život", 
kojom će se u velikom stilu završiti Bitef, a početi Bemus. Tokom Bitefa imamo 
još jednu zajedničku predstavu, ali tako, dozvolite da se našalim, da je Jozef 
Nađ kao igrač naš, a Vladimir Tarasov, kao muzičar perkusionist, Bemusov. Ne 
zna se ko je bolji. Već razgovaramo o zanimljivoj ideji jedne zajedničke, ali 
ovog puta naše beogradske produkcije. 
* Od ove godine Bitef će ponovo imati dva selektora ?
- Skrećem pažnju da je Bitef imao prve dvadeset dve sezone dvoje selektora: 
Miru Trailović i mene. Mi smo se dopunjavali, korigovali, podsticali i 
podržavali u traganju za novim. Isti je slučaj od samog početka i sa Anjom 
Sušom. Ideja da ponovo postoje dva selektora je grada osnivača, a izbor 
ličnosti je moj. Mislim da je bitno da smo oboje zakleti tragaoci za novim, a 
da će razlika u godinama, rodu, profesiji (ja sam pisac, a Anja je reditelj) 
doneti osveženje potrebno svemu što za naše pojmove tako dugo traje. U slučaju 
Bitefa Savet koji sada imamo, sa veoma angažovanom Vidom Ognjenović na njegovom 
čelu, doneće dobre savete, a kad je potrebno i stvaralački korektiv našem 
izboru. Jednom reči, sve to zajedno je zalog za lepu, uvek svežu budućnost 
Bitefa, koji je svojom potragom "večna pozorišna mladost sveta".