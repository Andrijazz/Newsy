> Izvor: matf
> Datum: 
> Rubrika: kultura
> Naslov: INTERVJU: Svetozar Cvetković o planovima pozorišta Atelje 212 u sezoni jubileja
> Članak:


Prošla sezona nas je otvorila prema jednoj, za Atelje, potpuno novoj publici 
koja nije tako česta u pozorištima. Do toga je došlo sa pojavom dva komada: 
"Velika bela zavera" Dimitrija Vojnova i "Prisustvo" Dejvida Harvera

Naredne dve sezone Atelje 212 uvode u jubilarnu, 50. godinu postojanja. Nastalo 
je u novembru i za taj mesec je planirana centralna proslava. Cela sledeća 
sezona i dobar deo naredne biće posvećeni osvrtu, retrospektivi onoga što je 
pozorište radilo u prethodnih pola veka. Pogled u nazad znači i, kako kaže 
upravnik Svetozar Cvetković, da će biti angažovani mladi ljudi. Ne samo kao 
reditelji, već i dramski autori čija dela nisu još izvođena kod nas.
- Trudićemo se da odaberemo neka od dela koja su činila udarne tačke u prvih 50 
godina Ateljea. U ovoj sezoni takvim delima posvetićemo pažnju u dva navrata. 
Jedno je "Ranjeni orao", delo Mirijam za koje je dramatizaciju uradio Borislav 
Mihajlović Mihiz. Na Velikoj sceni će ga postaviti Alisa Stojanović. Drugo je 
delo Mihaila Bulgakova. Da li će to biti "Pseće srce" ili "Purpurno ostrvo", 
još nismo doneli odluku - kaže Cvetković - Planiram da Upravnom odboru 
predložim i neke inostrane reditelje. Na primer Roberta Ćulija, Italijana iz 
Nemačke, jednog od najpoznatijih svetskih reditelja koji je u Ateljeu radio pre 
25 godina. Napravio je jednu od najzanimljivijih predstava, "Dekameron". Želja 
mi je da napravimo neki omaž i Ateljeu koji je nekada bio, ali i onome koji će 
tek doći, i trudićemo se da bude moderno pozorište koje može da konkuriše 
svetskim teatrima.
lUpravni odbor je pregledao planove za narednu sezonu. Šta je prihvaćeno?
Doneli smo odluke šta ćemo raditi u prva tri meseca, od početka sezone pa do 
kraja godine. Trudićemo se da do kraja godine na Velikoj sceni izvedemo dva 
dela. Sigurno je da će jedno biti "Trg heroja", poslednje delo austrijskog 
pisca Tomasa Berharta. Režiraće ga Dejan Mijač. Nikada nije igrano kao dramski 
tekst sa više lica. Planirana je atraktivna glumačka podela. Ne bih o imenima, 
jer nismo postigli konačan dogovor. Postaviće se i jedan potpuno nov komad 
ruskog autora Vasilija Sigarijeva, "Zmijsko leglo". To je ujedno i deo pogleda 
u budućnost u kojoj želimo da angažujemo mlade autore. Pregovaramo sa jednim 
mladim rediteljem.
lKakvi su planovi za Malu scenu?
Prošle sezone ona je doživela otvaranje prema jednoj, za Atelje, potpuno novoj 
publici koja nije tako česta u pozorištima. Do toga je došlo sa pojavom dva 
komada na repertoaru - "Velika bela zavera" Dimitrija Vojnova i "Prisustvo" 
Dejvida Harvera. Prvi se bavio Kurtom Kobejnom, njegovim životom i radom u 
grupi "Nirvana", a drugi se odnosio na sam početak karijere popularnih 
"Bitlsa". Ove godine napravićemo još dva iskoraka u tom pravcu. Radićemo komad 
Filipa Vujoševića koji tretira nešto što nikada nije postavljano u pozorištu - 
u pitanju je drama o video igricama. Drugi je "Ne m'reš pobeći od nedjelje", 
Tene Štiričić.
lZnači li to da će Mala scena biti "rezervisana" za mlade autore?
Da. Prevashodno se radi o rediteljima koji su ili tek završili Akademiju ili 
upravo završavaju. Koji pokušavaju na velika vrata da uđu u pozorišni svet. 
Vrata Ateljea će im biti otvorena.
lPredstavom "Posetilac", u kojoj igraju Dragan Nikolić i Voja Brajović, 
najavili ste velika glumačka imena na Maloj sceni. Da li to i dalje važi?
Ne mislimo mi da promovišemo Malu scenu kao scenu za probni rad. Biće to, ipak, 
komadi koje će dovoditi publiku u situaciju da se bori za svoje mesto. Zato su 
se prošle sezone na njoj pojavili i Dragan i Voja. Od mladih reditelja zavisi 
koga žele da vide u svojim predstavama. Veliki glumci koji rade u ovom 
pozorištu, ono što su do sada radili i njihova reputacija garantuje tim mladim 
rediteljima visok stepen profesionalnosti. Naravno da, koliko god nekom 
iskusnom glumcu bilo teško da radi sa velikim rediteljima kao što su Mijač, 
Egon Savin, Nikita Milivojević, Jagoš Marković, on u njima ima garanciju da će 
raditi u pravcu koji vodi do cilja. Raditi u startu sa nekim koga ne poznajete 
je, ipak, intimna odluka samih glumaca. Mislim da će se ipak među njima naći 
oni koji će želeti da rade sa tim mladim ljudima. Ja ću se tu postaviti kao 
neka vrsta garancije.
lScena na 25. spratu Poslovnog centra "Ušće", izvođenjem predstave "Klub 
društvenih igara" u okviru Belefa najavljena je kao neka vrsta isturene scene 
Ateljea 212. Da li će je i posle Belefa Atelje koristiti kao svoju scenu?
Ne bih se usudio da kažem da će to biti scena Ateljea, ali mi smo na dan 
otvaranja zgrade tamo odigrali premijeru predstave u prostoru koji nikada nije 
bio namenjen za to. Drago mi je da su nam vlasnici pod prihvatljivim uslovima 
ustupili taj prostor. S obzirom na interesovanje ljudi, koje ne znam da li je 
bilo veliko zbog same predstave ili zbog prostora sa atraktivnim pogledom na 
Beograd, postigli smo dogovor da ćemo na jesen opet tamo igrati tu predstavu. 
Verujem da ćemo tako navesti vlasnike da o tom prostoru razmišljaju kao o 
izuzetno pogodnom za kulturne sadržaje. Planiramo da tamo postavljamo i druge, 
nove predstave. Drugačiji je utisak kada se popnete na vrh zgrade i vidite 
Beograd. Ni malo ne podseća na Beograd u negativnom smislu, koji neki od nas, 
nažalost, poznaju. To je Beograd u najlepšem mogućem izdanju.
lDa li možete da najavite neka atraktivna gostovanja?
Pored redovnih gostovanja i stalne saradnje, pre svega sa Slovenskim narodnim 
gledališčem iz Ljubljane, tu je i nastup na MES-u u Sarajevu. U drugoj polovini 
oktobra gostovaćemo tamo s predstavom "Kralj Lir" u režiji Tonija Janežića, sa 
Ljubom Tadićem i Đuzom Stoiljkovićem. Ona i "Radovan Treći" su predstave koje 
izazivaju najviše interesovanja. Drugo atraktivno gostovanje imaće predstava 
"Čudo u Šarganu". Igraće se u Torontu, u okviru manifestacije Dani srpske 
kulture.