> Izvor: matf
> Datum: 
> Rubrika: kultura
> Naslov: worldART
> Članak:


TURSKO MINISTARSTVO KULTURE - dozvolilo je da u ovoj zemlji bude prikazana 
skraćena verzija filma "Ararat" Atoma Egojana, čija je tema progon Jermena 
tokom Prvog svetskog rata. Ministarstvo je izjavilo da film može biti 
prikazivan, ali da će najmanje jedna scena - u kojoj Jermenku siluju Turci - 
biti cenzurisana. "Ararat" treba da počne da se prikazuje sredinom januara. 
Inače, bivši ministar kulture ove zemlje Istemian Talaj je za film, koji je 
prikazan prošle godine na festivalu u Kanu, rekao da je u pitanju "propaganda". 
Egojan, Kanađanin jermenskog porekla, u ovom filmu bavi se delom onoga za šta 
Jermeni tvrde da je bio genocid - ubijanje 1.5 miliona ljudi tokom kampanje 
proterivanja Jermena iz istočne Turske. Turci za taj period, opet, tvrde da su 
brojke "naduvane" i da su Jermeni poginuli tokom građanskih nemira, a da nije 
bila nikakva organizovana kampanja njihovog proterivanja i istrebljenja.