> Izvor: matf
> Datum: 
> Rubrika: kultura
> Naslov: METEOROLOGIJA  bio je skeptičan prema terminu srednja evropa, pa ga je 
> Članak:

okarakterisao kao meteorološki

KONSTANTINOVIĆ Prošlo je 20 godina otkako je Zoran Konstantinović uvrstio ovog 
nemačkog pisca u jugoslovenske 

POVEST Jugoslovenski prostor
Balkana uvek je pomenut makar u jednoj rečenici, čak i kad se radnja tu ne 
odvija

Kad god Handke u svojim knjigama od 1990. nadalje kaže Srbija ili Srbi, on 
prevashodno misli na princip protivstavljanja svemu što je težilo raspadu 
federativne Jugoslavije

U međuvremenu je prošlo dve decenije otkako je srpski (tada jugoslovenski) 
germanista i komparatista profesor doktor Zoran Konstantinović pisao, u prilogu 
za prvi zbornik na srpsko-hrvatskom jeziku posvećen istraživanju recepcije 
književnosti Petera Handkea, da bi tog nemačkog pisca trebalo uvrstiti i u 
jugoslovenske. Time je on prokomentarisao Handkeovo slovenačko poreklo, 
učestalo tematizovano u njegovom književnom opusu. Naime, piščeva majka, 
koruška Slovenka iz malog mesta u okolini Klagenfurta (Celoveca), govorila je 
slovenački. Handkeov deda je, na referendumu austrijskih Slovenaca, posle Prvog 
svetskog rata, glasao za pripajanje Koruške Jugoslaviji, u kojoj je Slovenija 
tada bila federativna republika. Sećanje na slovenačko detinjstvo, slovenački 
jezik i dedin glas za koruške Slovence u susednoj matičnoj državi (opisano u 
knjizi Beželjno nesrećno) su svakako ključni momenti u Handkeovom književnom 
odnosu prema Jugoslaviji. Pisac je, međutim, tu saveznu državu, osnovanu posle 
Prvog svetskog rata a prestalu da postoji separacijom Slovenije 1991, oduvek 
nadređivao svojim naklonostima prema njenim lokalitetima: najpre prema matici 
Sloveniji (predmetu čežnje koruških Slovenaca), a u najnovije vreme prema 
Srbiji (po Handkeovom mišljenju jedinom preostalom principu jugoslovenstva). 
Handkeova žudnja za (jugoslovensko-) slovenačkim poreklom je najdoslednije 
izražena u romanu Ponavljanje, opisom putovanja jugoslovenskom Slovenijom 
tragovima školovanja svoga ujaka; vrhunac poduhvata je nalaženje metafizičkog 
terena svoga pripovedanja, oličenog u prostranstvu slovenačkog Krasa. U svakom 
trenutku pripovedanja se, međutim, oseća nadregionalnost velike Jugoslavije. 
Prisećam se ovde i trenutka primanja srednjeevropske nagrade za književnost (za 
knjigu Ponavljanja), u Vilenici u Sloveniji, 1987, kada se Handke sumnjičavo 
izrazio o pojmu Srednja Evropa, strahujući da bi ova mogla da pocepa 
Jugoslaviju na severne ("srednjoevropske") i južne ("balkanske") regije; 
"Srednja Evropa za mene ima samo meteorološko značenje", rekao je tada 
nagrađeni Handke. Kada je Slovenija 1991. konačno i proglasila nezavisnost od 
Jugoslavije, Handke je ogorčeno reagovao svojim provokativnim tekstom Oproštaj 
sanjara od Devete zemlje, opraštajući se od Slovenije kao prostora svoje 
književne inspiracije. A samo godinu dana ranije, takoreći sluteći definitivni 
raspad velike Jugoslavije, Peter Handke je u svojoj zbirci proznih skica Još 
jedanput za Tukidida trećinu materijala bio posvetio prostoru Jugoslavije; od 
petnaest prelepih minijatura nastalih na jednogodišnjim lutanjima svetom, 
četiri su posvećene boravcima u Jugoslaviji. Jugoslavija je, ako to tačnije 
pogledamo, prethodno bila prisutna gotovo u svakom Handkeovom delu. Ako radnja 
Handkeovih književnih tekstova i nije bila neposredno locirana na tom prostoru 
Balkana, bio je ovaj uvek pomenut, makar i u jednoj jedinoj rečenici. Takva 
povest Jugoslavije u Handkeovom opusu se iščitava unatrag sve do njegove prve 
knjige, romana Stršljeni, koji je pisan na ostrvu Krku u Hrvatskoj, što je i 
navedeno na kraju knjige. Ako je Jugoslavija do njenog raspada prisutna u 
Handkeovom opusu uglavnom boravcima u Sloveniji i Hrvatskoj (što je posledica 
fizičkih boravaka u tome delu federacije), sa raspadom države počinje Handkeovo 
prebacivanje na Istok, dakle, i u Srbiju. Peter Handke, u fazi redukovanja 
Jugoslavije (sada već bez osamostaljenih Slovenije i Hrvatske, i zahvaćene 
građanskim ratom), očigledno traži u Srbiji jedino preostalo vezivno tkivo 
savezne države. Razume se da to ostavlja tragove u piščevom opusu. Ako je 
slovenački Kras za pisca svojevremeno bio metafizički teren pripovedanja, 
Srbija postaje piscu fiktivni nosilac izgubljene države (pa i novi prostor 
realizovanja ideje pripovedanja, "deveta zemlja"). I kad god Handke u svojim 
knjigama od 1990. nadalje kaže Srbija ili Srbi, misli on prevashodno na princip 
protivstavljanja svemu što je težilo raspadu Federativne Jugoslavije. Srbija ni 
u jednom trenutku ne figurira za Petera Handkea kao ime samostalne države 
nasuprot ostalim jugoslovenskim državama, nego je uvek protivteža svemu što je 
stremilo odvajanju od Jugoslavije. S tog stanovišta bi valjalo još jedanput 
preispitati sve Handkeove tekstove iz perioda posle raspada Jugoslavije do 
danas. A to su putopisi Zimsko putovanje na reke Dunav, Sava, Morava i Drina, 
Letnji dodatak zimskom putovanju, Pitajući u suzama, Okolo naokolo Velikog 
tribunala, Table Dajmijela, kao i pozorišni komadi Opremanje za besmrtnost i 
Vožnja čunom. Konačno, u jednom intervjuu za srpsku televiziju ove godine je 
Peter Handke izjavio da su i u radnju njegove velike prozne knjige Gubitak 
slike utkana razmišljanja o Srbiji i Jugoslaviji, a mnoge slike prostora 
Balkana prenete u oblast planine Sijera de Gredos u Španiji. Kao Handkeov 
dugogodišnji prevodilac i saputnik na mnogim njegovim putovanjima Balkanom, 
prepoznao sam niz slika i rečenica sa zajedničkih putovanja Srbijom i u 
poslednjoj Peterovoj proznoj knjizi Don Huan. Čitajući rečenice Don Huana o 
svome nesrećnom pratiocu izgovorene na brodu iz Seute za Evropu - "Ti tako 
osramoćeni, tako omalovaženi, pa i taj tu, behu njegov narod ili pratnja; i 
obratno, nešto je Don Huana teralo da njima, i tome tu, bude i sam pratilac, pa 
i tako što bi samo tiho kod njih istrajao" - pomislio sam da bi Don Huan i 
njegov utučeni pratilac mogli da budu Handke lično i neki stanovnik Jugoslavije 
posle svega preživljenog proteklih godina. Sudeći prema svemu što je Handke do 
sada napisao, Zoran Konstantinović bi mogao da bude i u pravu kada je rekao da 
bi Petera Handkea mogli da sagledamo u dobroj meri i kao jugoslovenskog pisca.