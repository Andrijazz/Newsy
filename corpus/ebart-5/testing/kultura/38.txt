> Izvor: matf
> Datum: 
> Rubrika: kultura
> Naslov: Viktor Čikeš
> Članak:


Jazz Danas

Na neki način Mek Koj Tajner uspeva već četiri decenije da bude istovremeno i 
moderan i klasičan. Reklo bi se da je to bitna vrlina koja je ovog 
šezdesetpetogodišnjeg pijanistu do danas održala u samom vrhu svetske džez 
scene i u žiži interesovanja svih generacija slušalaca i muzičara, bilo da su u 
pitanju njegove sposobnosti kao interpretatora, bilo kompozitora ili aranžera.
Druga fascinantna stvar je ta što u njegovom obimnom katalogu gotovo da nema 
albuma koji nije dobio dobre ocene od kritike, kolega muzičara ili publike. To 
se ponovilo i sa poslednjim CD "Land of Giants", na kojem se nalaze možda i 
najbolji njegovi snimci od kako je 1999. pristupio diskografskoj kući "Telarc".
Tajnera većina ljubitelja džeza poznaje kao bivšeg pijanistu Džona Koltrejna, 
gde je sa Džimijem Gerisonom na basu i Elvinom Džonsom za bubnjevima činio 
jednu od najpoznatijih i najhvaljenijih ritam sekcija u celokupnoj istoriji ove 
muzike. Tih pet godina rada u kavrtetu legendarnog saksofoniste - od 1960. do 
1965. - bili su vrhunac u karijeri tada dvadesetdvogodišnjeg muzičara koji je 
prve profesionalne nastupe imao u rodnoj Filadelfiji samo nekoliko godina 
ranije. Na jednoj od tih klupskih svirki je i upoznao Koltrejna. Iako je bio 
samo deo mozaika muzičkih ideja inovativnog saksofoniste, u suštini nikada nije 
ostao u Koltrejnovoj senci, već je zahvaljujući nemirnom i otvorenom duhu 
izrastao u savršeno komplementarni segment njegove muzike. A u to vreme nije 
bilo mnogo pijanista doraslih tom zadatku.
U stvari, za Tajnera se komotno može reči da je uz Bila Evansa verovatno 
najuticajniji džez pijanista u poslednjih četrdeset godina, baš kao što su pre 
njega to bili njegovi mladalački uzori Art Tejtum, Bad Pauel i Telonijus Monk.
Iako se moglo očekivati da će po završetku rada sa Koltrejnom njegova karijera 
neminovno doživeti antiklimaks, Tajner je posle par "mršavih" godina (kada je 
svoje usluge pružao i Ajku i Tini Tarner na koncertima!), prvo snimio nekoliko 
izuzetnih albuma za "Blue Note", a zatim i za "Milestone", izrastavši tokom 
sedmadesetih godina u jednu od dominantnih figura modernog džeza. Nešto bitno 
se tu nije promenilo do danas.
Ideja za album "Land of Giants" rođena je prošle godine nakon trijumfalnog 
koncerta u londonskom Barbikan centru, gde je Tajner nastupio u kvartetu sa 
vibrafonistom Bobijem Hačersonom, basistom Čarnetom Mofetom i bubnjarem Erikom 
Harlandom. Na talasu entuzijazma, njih četvorica su otišli u studio i snimili 
deset kompozicija gde dominiraju karakteristične Tajnerove britke i agresivne 
solo deonice, začinjene tu i tamo latino ritmovima, koji su ušli u fokus 
njegovog interesovanja poslednjih godina. Ono što će donekle iznenaditi 
poklonike ovog muzičara jeste naglašeno prisustvo svinga u pojedinim numerama, 
ali sve skupa to samo još jednom potvrđuje kompleksnost Tajnerovog muziciranja 
koje je uvek u dosluhu i sa klasičnim i modernim džez idiomima.
jazzdanas@hotmail.com