> Izvor: matf
> Datum: 
> Rubrika: kultura
> Naslov: ZA ORGANIZACIJU KONGRESA SVETSKE FEDERACIJE FILMSKIH ARHIVA 2011. GODINE
> Članak:


JUGOSLOVENSKA kinoteka kandidovala se za domaćina kongresa Svetske federacije 
filmskih arhiva u Beogradu 2011. godine. Kako je rekao Radoslav Zelenović, 
direktor ove institucije na jučerašnjoj konferenciji za štampu, održavanje 
ovako značajnog skupa u našoj zemlji, poklopilo bi se sa obeležavanjem 100 
godina od kad je snimljen prvi srpski film "Karađorđe".
Predstavnici Kinoteke, među kojima su osim Zelenovića bili i Dinko Tucaković, 
Aleksandar Erdeljanović i Marjan Vujović, upravo su se vratili sa 61. kongresa 
Svetske federacije arhiva u LJubljani, na kome su predložili da naš glavni grad 
preuzme organizaciju ovog događaja.
- Imali smo izuzetno značajne susrete i siguran sam da će se efekti tih 
sastanaka, vrlo brzo videti u našim daljim aktivnostima - istakao je Zelenović. 
- Bilo je predloga da kinoteka uđe i u Izvršni odbor FIAF-a, ali smo sami to 
stopirali jer smo svesni lošeg materijalnog položaja u kome se nalazimo.
Osim saradnje sa Bečom i Bundesom, najavljeno je i učešće na svetskom Festivalu 
arhiva u Bolonji, na kome će biti prikazan i film "Karađorđe".