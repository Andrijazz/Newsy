> Izvor: matf
> Datum: 
> Rubrika: kultura
> Naslov: UZBUNA U KULTURI NIŠA
> Članak:


Zavodu za zaštitu spomenika, Radio-Nišu i Istorijskom arhivu ukinut republički 
značaj 

Niš, 14. februara 

Da li su Zavod za zaštitu spomenika kulture, Radio-Niš i Istorijski arhiv u 
Nišu pred zatvaranjem? 

Oko tog pitanja je ovih dana u Nišu ustalasana kulturna i šira javnost, jer 
radi se o trima ustanovama koje, u okviru svojih delatnosti, spadaju među 
najstarije u Srbiji, a značaj im sigurno nije lokalni: Zavod za zaštitu 
spomenika kulture je zadužen za 37 opština u tri okruga, Istorijski arhiv za 
desetak opština, a Radio - Niš pokriva čitavu jugoistočnu Srbiju. 

Politika svršenog čina 

Novim Zakonom o radiodifuziji je predviđeno da se iz sredstava prikupljenih 
pretplatom finansiraju samo tri programa Radio Beograda i Radio 202, a da sve 
ostalo ide na lokalne jasle, pa i Radio - Niš, iako je najstariji i najveći deo 
RTS izvan Beograda. Navodno su zaposleni u Radio - Nišu o ovoj promeni 
neblagovremeno obavešteni, a ni do mesta gde se u Gradskoj skupštini Niša 
odlučuje, informacije kao da nisu na pravi način stigle, pa je gradski budžet 
usvojen bez ove nove obaveze. 

Slična sudbina je zadesila i niški Istorijski arhiv i Zavod za zaštitu 
spomenika, koji kao korisnici nisu upisani u republički budžet koji je krajem 
prošle godine usvojila Narodna skupština. Navodi se da su dve ustanove, a i 
Gradska skupština, od Ministarstva kulture o tome pismeno obavešteni još 17. 
oktobra, s naglaskom da Arhiv i Zavod od 1. januara prelaze u nadležnost grada. 

I sada, kako kaže predsednik Izvršnog odbora grada, Aleksandar Krstić, pošto je 
gradski budžet usvojen, nema pravnog osnova za finansiranje ni plata zaposlenih 
u Zavodu i Arhivu. 

Prema Krstićevim rečima, Ministarstvo kulture je politikom svršenog čina u 
težak položaj stavilo i grad i značajne kulturne ustanove. Jer, po njemu, dopis 
koji je iz Ministarstva stigao u novembru prošle godine, nema pravnu 
obavezujuću formu, a svi pokušaji da se novonastalo stanje razjasni, ostali su 
bez odgovora. Niš - prema rečima predsednika gradske vlade - neće okretati 
glavu od ovog problema, ali ne može se na grad ni svaljivati sva odgovornost. 

U javnosti se čulo i pitanje, koje, čini se, ima osnova: da li narodni 
poslanici iz Niša, pa i cele unutrašnjosti Srbije, sagledavaju sve posledice 
koje donose zakoni za koje oni dižu ruku? Jer, sadašnja nezavidna i gotovo 
bezizlazna situacija u kojoj su se našle stare i značajne kulture ustanove, 
uslovljena je i opravdava se zakonskim odredbama, koje se moraju poštovati. 

Beogradizacija kulture 

A da pogrešna zasnovanost tih propisa nije samo u tome što stvaraju utisak o 
potpunoj beogradizaciji kulture i ozakonjivanju stava da izvan Beograda nema 
ničega od nacionalnog značaja što zaslužuje i finansiranje iz državnog budžeta, 
argumentima, čiji širi značaj je nesporan, potkrepljuju provereni stručnjaci 
ugroženih ustanova. Iskusni kustos niškog Zavoda za zaštitu spomenika, Dušan 
Maksimović, podseća da je sličan potez bio povučen pre više od dvadeset godina. 
Tada su ove kulturne ustanove takođe prepuštene opštinama, pa je onda maha 
uzelo ucenjivanje lokalnih moćnika da će im sredstva biti uskraćena i, 
zahvaljujući tome, nestali su delovi starih jezgra Negotina, Knjaževca, 
Leskovca, Vranja, i drugih mesta, navodi Maksimović i podseća da je arhivsko i 
spomenično blago jednog naroda i jedne zemlje jedinstveno i jedinstveno treba 
da se štiti. 

Ipak, u Nišu kao velikom centru prevladavaju ocene da centralizacija i bilo 
kakvo rešenje koje njoj vodi, kulturnom životu Srbije ne donosi ništa dobro, da 
su upravo Arhiv i Zavod za zaštitu spomenika najbolji primeri da samo jedna, 
centralizovana, ustanova ne može bez dobro raspoređenih i organizovanih 
ogranaka da štiti nacionalna dobra i državno kulturno blago.
