> Izvor: matf
> Datum: 
> Rubrika: kultura
> Naslov: U ŠAPCU 
> Članak:


Duško Gojković  
U Šapcu će, od petka, 29. do nedelje 31. avgusta, biti održan Treći 
internacionalni bluz i džez festival na kome će nastupiti devet sastava sa 
muzičarima iz Nemačke, Makedonije, SAD i Srbije i Crne Gore. Umetnički direktor 
Vlada Maričić i ove godine obezbedio je učešće vrsnih muzičara. 

Prvog dana sviraće bluz grupa iz Beograda "Blu in grin", kvartet pijaniste 
Vlade Maričića i vojvođanski kvintet "Jupika". 

Drugog dana nastupiće trio Vlatka Stefanovskog, Pera Džo i Bend Jelene Popin i 
Di luna bluz end uz skraćenu duvačku sekciju Džez orkestra RTS. 

Poslednjeg dana sviraće "Butleg" bluz bend, "Point blenk" iz Beograda i 
Međunarodni kvartet proslavljenog trubača Duška Gojkovića koji čine još 
pijanista Miloš Krstić, kontrabasista Predrag Revišin i bubnjar Lazar Tošić. 

Mada skromniji po obimu i broju izvođača i ovogodišnji Šabački bluz i džez 
festival izaziva veliko interesovanje prvenstveno zbog učešća legendarnog Duška 
Gojkovića i sve popularnijeg Vlatka Stefanovskog. Koncerti se održavaju na 
Staroj tvrđavi a početak je svake večeri u 21 sat.