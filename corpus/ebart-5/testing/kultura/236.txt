> Izvor: matf
> Datum: 
> Rubrika: kultura
> Naslov: K&K
> Članak:


Zorica Tomić kulturolog

Nedavno je na jednoj domaćoj televiziji objavljen podatak da su Englezi prvaci 
Evrope (a možda i sveta) u slanju božićnih i novogodišnjih čestitki. Sam 
podatak bio bi zanimljiv kao i sve ostale vrste brojanja, podvlačenja crte ili 
svođenja računa, kojima se pribegava na kraju jedne kalendarske godine da iza 
toga nije išlo i objašnjenje, koje je ni manje ni više nego potvrdilo 
opštevažeći utisak o ostrvljanima kao hladnim ljudima. Ovo  sveopšte čestitanje 
pismenim putem i uz pomoć pošte, nije nikakav znak bliskosti, već naprotiv, 
sofisticiran način da se ljudi (i one koji su bliski i oni koji to nisu) drže 
na bezbednoj distanci!
Ovo objašnjenje samo potvrđuje tezu da savremena kultura, koja je nametnula 
trend individualnog postignuća, favorizovala "solerski život" kao izbor mudrih 
i ohrabrila moral pobednika, zapravo promoviše koncept  kalkulisane i 
distancirane komunikacije. Cinično demistifikujući tradicionalne veze među 
ljudima, poput prijateljstva koje se danas razume u novom ključu čiste pragme i 
podrazumevajućeg interesa, braka shvaćenog kao svojevrsni model  društvenog 
utamničenja, ili "ozbiljnog zabavljanja" kao staromodne forme komuniciranja 
među polovima, savremeno doba primorava ljude da se suoče sa sve snažnijim 
globalnim osećanjem izolovanosti, koja preti da svet preobrazi u društvenu 
pustinju.
Nova godina je kulturološki zanimljiv fenomen. Jer bez obzira na potrošačku 
groznicu koja trese planetu, frižidere prepune đakonija, ili ormane sa uredno 
naslaganom novom garederobom kupljenom na popustu, mnogi ljudi upravo u tim 
danima, osećaju nelagodnost zbog neke vrste "društvene obaveze" da se uživa u 
veselom društvu ili u romantičnim trenucima, i činjenice da su kontakti sa 
drugima ili površni ili retki.
Nova godina je, baš zato i prilika da dane posle, posvetite svima onima koje 
ste slučajno, opravdano, namerno ili nenamerno zanemarili. Umesto slanja SMS 
poruka, telefonirajte, jer je to jedan od najjednostavnijih načina da se 
nametnuta distanca prema drugima, smanji.