> Izvor: matf
> Datum: 
> Rubrika: kultura
> Naslov: "Poseta apatrida prestonici", kako je urednik Književne opštine Vršac Petre 
> Članak:

Krdu okarakterisao dvonedeljno gostovanje u Biblioteci grada Beograda, završeni 
su juče predstavljanjem knjige češkog pesnika Vladimira Holana "Noć sa 
Hamletom'', koja je objavljena ove godine u biblioteci "Atlas vetrova". Radi se 
o poemi koja sadrži motive prolaznosti, lepote, umetnosti, ljubavi, u posthumno 
objavljenom prevodu Petra Vujičića. O Vujičiću (koji je preveo oko 155 naslova 
sa raznih jezika - najviše sa češkog i poljskog) i Vladimiru Holanu juče su 
govorili Krdu i prevodilac Biserka Rajčić. Holan (1905-1980) je pesnik 
zanimljive biografije koji je u književnost kao stvaralac zakoračio 1926. 
zbirkom "Zanesena lepeza" da bi, u svom opusu, pored značajnih zbirki lirike, 
zabeležio i brojne prevode ali i raznolike panegirike komunizmu posle Drugog 
svetskog rata. Zanimljivo je da se, kad je shvatio svoje zablude, s gorčinom 
povukao iz javnog života i samoosudio na kućni pritvor - 15 godina nije izlazio 
iz svog praškog stana. KOV je, pre ovog naslova, objavio njegovu knjigu "Bol". 
"Noć sa Hamletom" je, kako je naveo Krdu, poema koja je "šekspirovski potresna, 
napisana u postmodernističkom duhu i malo remek delo. U sobi, noću, kao da je 
naslutio svoju sudbinu, tragični Hamlet orfejski snažno odslikava Juliju, 
ispredajući tkanje od reči u kojima nije umrla, već je dramatično oživljena 
kroz dijalog. Hamletov glas, pun bolnog nadahnuća, dodiruje najskrivenija 
mesta, spira so sa rana, istovremeno doživljavajući grč strasne žudnje. 
U Biblioteci grada sledeće nedelje najavljeni su Dani IK "Filip Višnjić" u 
okviru kojih će se u ponedeljak otvoriti promotivno-prodajna izložba slika i, 
tokom nedelje, održati nekoliko promocija.