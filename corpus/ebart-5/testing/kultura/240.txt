> Izvor: matf
> Datum: 
> Rubrika: kultura
> Naslov: POZORIŠNI ISKORACI: GORAN ŠUŠLjIK, GLUMAC
> Članak:


Priča predstave "Višnje u čokoladi" aktuelna i sveža i danas

Pored toga što je prilično zauzet kao glumac na sceni matičnog Jugoslovenskog 
dramskog pozorišta i u drugim teatrima, Goran Šušljik nije odoleo izazovu 
rediteljskog zanata. U Zvezdara teatru prošle nedelje prikazano je njegovo 
treće rediteljsko ostvarenje. Reč je o premijeri predstave "Višnje u čokoladi" 
rađenoj po romanu "Cinici" Anatolija Marijengofa, koji je prevela i 
dramatizovala glumica Vjera Mujović.

U svojoj biografiji, pored velikog broja ostvarenih uloga Goran Šušljik je 
upisao i režije predstava "Dva viteza iz Verone" na sceni pozorišta "Boško 
Buha" i muzičku dramu "Šuman" u okviru Belefa.

Režijom se bavite, kako ste jednom izjavili, kada imate neki unutrašnji poriv i 
kada se taj razlog spoji sa mogućnošću da ga ostvarite. Šta Vas je 
zaintrigiralo u delu "Višnje u čokoladi"?

- Ono što je meni najvažnije, a tiče se dela "Višnje u čokoladi" i nekog mog 
filozofskog pogleda na taj roman, jeste to što i Kundera u nekim svojim esejima 
kaže: "Oko nas se dešavaju razne katastrofe, ratovi, kataklizme, istorija ide 
svojim tokom, a ljudi idu jednim svojim paralelnim putem". Naravno da taj život 
spolja utiče na naše unutrašnje živote, ali postoje neke odbrane, neki trenuci 
u životu, velike želje, čežnje, nade, sreće, nesreće, koje se tiču samog čoveka 
i na koje ne mogu da utiču nikakvi prevrati, svetska kretanja, političke i 
svake druge ideologije. Postoji nešto bazično u čoveku, a to je pitanje 
ljubavi: da li ona postoji, kako doći do nje, da li verujemo u nju ili ne. To 
postoji i u ovom romanu. U pitanju je ljubavna priča u doba revolucije i 
periodu posle same revolucije u Rusiji, ali mislim da je priča univerzalna. 
Smestili smo je uslovno rečeno u period početka prošlog veka, ali je potpuno 
aktuelna i sveža i danas. Došao sam do zaključka da je ekonomski neoliberalizam 
koji nas polako okružuje, ili globalizacija, nešto što je tada bila revolucija. 
Dakle, društvene i istorijske okolnosti su samo neki dekor u ovim našim malim 
pozorišnim predstavama.

Da li ste posle iskustva sa režijom bolji glumac?

- Mislim da jesam, jer mi je taj iskorak van scene pomogao kao glumcu da na 
neki način razumem celinu. Kao glumac sada bolje razumem reditelja, ali to nije 
jedini razlog što sam odlučio da se oprobam i kao reditelj. To sam učinio da 
bih sebe bolje razumeo kao glumca, ali i kao čoveka.

Već godinama ste aktivno prisutni na beogradskoj pozorišnoj sceni. Kakav je Vaš 
komentar stanja u pozorištu?

- Generalno, a možda je to i dobro, ako smo imali tu neku bolnu tranziciju koja 
je usledila posle neke uslovno rečeno promene u društvu, mislim da se stvari 
uzglobljavaju, da ulazimo u miran i stabilan period. Naravno, ne govorim šta su 
naše intimne želje, kako bismo mi voleli da živimo od svog posla , ali 
jednostavno imamo mogućnost da radimo pravo pozorište. Spoljne okolnosti su 
mnogo bolje. Možda će nam sada dosaditi ovo stanje: odlične tehničke okolnosti, 
čiste garderobe, tuševi u svim pozorištima, reflektori na sve strane. Mislim da 
ćemo sada imati potrebu da budemo hrabriji, a to već najavljuju naši dramski 
pisci. Nismo još došli do nekog standarda, ali imamo uslove da postignemo ono 
što znači pozorište, kako ono izgleda, koji su mu ciljevi. Očekujem da će 
nastupiti period kada ćemo uraditi nešto hrabro, moguće i pogrešno, radikalno, 
odnosno nešto drugačije od onoga čime smo se bavili do sada. Mislim da je sreća 
što smo u tom nekom prethodnom periodu navikli i približili pozorište gledaocu. 
Uspeli smo da sačuvamo kulturu dolaska u pozorište, sada tu publiku moramo u 
umetničkom smislu da vodimo negde gde ona još nije bila.

Želja Vam je da režirate i neki komad Aleksandra Popovića. Kada će se to 
dogoditi?

- Mislim da je malo prerano. Aleksandar Popović dotiče neke stvari koje se tiču 
nas, a koje imaju neku hrabru, interesantnu poruku. U prilog tome ide i 
prethodna priča da ćemo početi da pravimo hrabrije korake. Popović je naš pisac 
koji se bavi pričom koja pripada nama, ali ima neku čudnu i neobičnu formu. 
Dopadaju mi se kod njega jezik, ritam, stil... On nije banalan pisac, nije ni 
jednostavan, ali ni do kraja jasan. Imam u planu najpre da vratim predstavu 
"Šuman", a zatim po pozivu pozorišta "Boško Buha" da obnovim predstavu "Dva 
viteza iz Verone".

Zašto Vam smeta navala anglosaksonskih komada?

- Mislim da je jasno da se u repertoarima pozorišta od novog anglosaksonskog 
komada sve više vraćamo Šekspiru. Ne mislim da anglosaksonski moderan komad 
nije dobar, ali evo recimo pojavom teksta "Hadersfild" Uglješe Šajtinca, mi smo 
dobili nešto što je dobro skrojeno delo, čak i po uzoru na anglosaksonske 
komade. U pitanju je jedan svež, novi dramski tekst vrlo dobro dramaturški 
spakovan, ali sa pričom koja se tiče nas. Mislim da se stvari menjaju i to mi u 
svakom slučaju prija.