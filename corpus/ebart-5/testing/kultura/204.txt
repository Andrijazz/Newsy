> Izvor: matf
> Datum: 
> Rubrika: kultura
> Naslov: intervju
> Članak:

Vasil Hadžimanov

Na ovogodišnjem svetskom sajmu muzike EXPO u Japanu, koji se održava svakih pet 
godina na različitim krajevima planete, Vasil Hadžimanov Bend ima jedinstvenu 
priliku da predstavi našu zemlju. Tim povodom je prošlog vikenda organizovano 
oproštajno veče u klubu Aqua Ski na Adi Ciganliji, uz pomoć bivšeg člana benda 
Branka Trijića (gitara), koji je upravo diplomirao na džez akademiji u 
Amsterdamu. O putu u Japan i muzičkim planovima Evropa razgovara sa Vasilom 
Hadžimanovim. 
EVROPA: Koliko dugo ste se pripremali i šta su podrazumevale pripreme za 
gostovanje na Sajmu muzike EXPO?
HADŽIMANOV: Nažalost, naša zemlja je jedna od retkih koja nema svojih 
predstavnika. Naime, mi (Vasil Hadzimanov Bend) jesmo predstavnici Srbije i 
Crne Gore, ali kao deo jednog Balkanskog performansa, koji je organizovao 
Hiroši Kata, veoma iskusan i ugledan producent, menadžer i tonski dizajner. Što 
znači da nemamo nikakve veze sa bilo kakvom organizacijom naših predstavnika. 
Šta više, postojala je ideja i ekipa koja je mogla da snimi jedan lep 
dokumentarni film o putovanju i koncertu VH benda, ali ljudi iz Ministarstva za 
kulturu nisu pristali da pomognu u finansiranju ekipe. Nastup je koncipiran 
tako da pored nas nastupa i a capella sastav iz Hrvatske Putokazi, Slobodan 
Trkulja i Orhan Maslo iz Mostara na udaraljkama.
EVROPA: Sa kakvim repertoarom ćete se predstaviti?
HADŽIMANOV: Zbog dužine pesama, repertoar je za nijansu modifikovan u odnosu na 
uobičajen program VH benda. Već smo dokazali nebrojeno puta da je ovo što 
radimo prava kombinacija našeg i tuđeg, dovoljno je interesantno za stranu 
publiku, a opet ne preterano naporno i nepoznato. Tako da mi sigurno 
predstavljamo našu zemlju, ali u nekom alternativnijem, prilagođenijem obliku u 
odnosu na neki folk ansambl, koji bi bukvalno izvodio izvornu muziku naše 
zemlje. 
EVROPA: Kada možemo da očekujemo izlazak novog albuma vaše grupe?
HADŽIMANOV: Zbog cele ujdurme oko Japana, odložili smo snimanje albuma za kraj 
ove godine. Novi album će muzički biti sličan, ali ovoga puta se već tri godine 
postava benda nije menjala, tako da smo svi zajedno muzički sazreli i dišemo 
kao jedan.
EVROPA: Bavite se džezom koji kombinujete sa etno muzikom. Koliko je to na ovim 
prostorima popularno?
HADŽIMANOV: Mogu slobodno da kažem da smo mi, kao jedan jazz-etno-fusion bend, 
uspeli da napravimo kontakt sa publikom kakav imaju izvođači popularne muzike, 
kakva god bila. Naravno, i dalje ne pričamo o desetinama hiljada posetilaca, 
ali bogami ne sviramo ni po klubovima za deset ljudi u ćošku.