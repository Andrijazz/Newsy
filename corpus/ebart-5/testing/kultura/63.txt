> Izvor: matf
> Datum: 
> Rubrika: kultura
> Naslov: Premijera u beogradskom Ateljeu 212
> Članak:


Premijera predstave "Evrimen/Svako" (Everyman), autora Gorana Stefanovskog, 
biće održana večeras u 20 sati u Ateljeu 212, saopšteno je na konferenciji za 
novinare. Upravnik pozorišta Atelje 212, Svetozar Cvetković je rekao da je "ovo 
izuzetan komad od veoma značajnog makedonskog pisca". "Komad je pisan po 
porudžbini za pozorište Melanž iz Londona, gde će biti izveden u martu 2004. 
godine, i nama je zadovoljstvo što smo omogućili našim sugrađanima, da ovu 
predstavu pogledaju pre premijere u Londonu", rekao je Cvetković. Autor ovog 
komada Goran Stefanovski rekao je da se "radnja predstave odvija u Španiji, a 
komad je jednostavna subverzija istoimenog srednjovekovnog mortaliteta". "U 
originalu, apsolutna i samozadovoljna Smrt naređuje zbunjenom čoveku da pođe sa 
njom, a u našem slučaju, apsolutni i samozadovoljni Ljudi naređuju zbunjenoj 
Smrti da se gubi", rekao je Stefanovski. 
Stefanovski je dodao da je "glavni lik Anastazija, koju igra Dušanka 
Stojanović, koja za sebe kaže da je smrt, ali izgleda da je samo žena iz naših 
krajeva. Ona se sudara sa šest engleskih turista punih taštine, zavisti 
halapljivosti i lenjosti". Reditelj predstave "Evrimen/Svako" je Đurđa Tešić, 
koja je diplomirala na FDU 2002. godine. Glumac Boris Komnenić rekao je da "ovu 
predstavu odlikuje jedna neobičnost, postoji zajednički greh, koji svaki glumac 
igra posebno". Glumačku postavu predstave "Evrimen/Svako" čine: Dušanka 
Stojanović, Boris Komnenić, Katarina Žutić, Bojan Žirović, Ljiljana 
Dragutinović, Svetlana Bojković i Nenad Ćirić. Upravnik pozorišta Atelje 212 je 
rekao da će se ova predstava davati u ovom pozorištu, ali da će verovatno 
gostovati i u drugim gradovima naše zemlje. Prva repriza predstave zakazana je 
za 14. decembra. Nakon toga ova predstava će biti uvršćena u zvanični repertoar 
Ateljea 212.
Beta