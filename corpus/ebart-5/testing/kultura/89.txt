> Izvor: matf
> Datum: 
> Rubrika: kultura
> Naslov: EKSKLUZIVNO
> Članak:


Ana Gavalda, mlada zvezda francuske književnosti

Živadin Mitrović

Dok su u mojoj glavi, likovi me dodiruju, trpim ih sve dok ne počnu da 
zauzimaju previše mesta. Kad postanu bučni, izvodim ih, stavljam u knjige i 
onda im kažem - zbogom

ANA Gavalda, mlada francuska spisateljka, objavila je prvu knjigu 1999. godine, 
u tiražu od 1999 primeraka, u  29. godini. Zbirka priča, sa lepim naslovom 
"Volela bih da me neko negde čeka" prodata je u Francuskoj za kratko vreme u 
tiražu od preko 200.000 primeraka. Literarni uspeh mlade književnice brzo se 
širio, knjiga je prevedena i objavljena u 27 zemalja. Danas, Ana Gavalda ima 
iza sebe četiri knjige: pomenutu zbirku priča, dva romana i jednu knjigu za 
decu. Dve su prevedene i kod nas, a treća knjiga, roman "Zajedno, to je sve" 
(Ensemble, c'est tout) koja se pojavila na nedavno zaršenom Salonu knjiga u 
Parizu, već se prevodi. Pre nego što je objavila prvu knjigu, radila je 
različite poslove: od prodavačice cveća do profesora u školi. Živi u okolini 
Pariza, ima dvoje dece, i kako kaže, piše dok su deca u školi. Na razgovor je 
došla sa svojim malim psom, koji je sve vreme razgovora bio veoma miran. 
Čitaocima u Srbiji poslala je pozdrav, uz zahvalnost što su i njenim knjigama 
posvetili pažnju. Pre nego što sam uključio magnetofon, pitala me je da li 
poznajem Emira Kusturicu i odmah, potom, izgovorila fascinantne pohvale 
njegovim filmovima, što je razgovor učinilo još opuštenijim.
- Da li ste, dok ste radili različite poslove, znali da ćete živeti od pisanja?
- Hoćete reći da sam sve te poslove radila da bi mi kasnije poslužili za 
pisanje? Ne. Ustručavala sam se da o tome mislim. Naravno da sam se nadala da 
ću jednog dana moći da pišem. Ali, nisam imala smelosti ili uobraženosti da to 
priznam. Da bih tu želju zakamuflirala, govorila sam da hoću da budem novinar. 
Naprosto, volim kad ljudi govore, volim da kucam na mašini i pišem tekstove. 
Može se reći "želela bih da budem novinar", a da to ne zvuči uobraženo. 
Međutim, nisu me primili ni u jednu školu novinarstva i tako sam postala pisac.
- Ali, vi ste bili jedno vreme hroničar "Žurnala dimanš"?
- Da bi se pisale takve hronike, koje su veoma zahvalne, morate biti već 
poznati. Da sam ostala nepoznata u javnosti, niko ne bi želeo moje hronike. 
Pisanje hronika nije novinarstvo, mislim da je to više neka vrsta igre pisanja.
- Vaše pisanje je primećeno još dok ste radili u cvećari?
- Da, ako mislite na poruke koje sam zapisivala. Gde god da sam radila, bila 
sam okružena ljudima nižeg obrazovanja. Kad to kažem, moram da naglasim da za 
mene ne postoje stepeni vrednovanja između više i manje obrazovanih. Slučaj je 
hteo da sam išla duže u školu od drugih. Bila sam neka vrsta intelektualca u 
našoj grupi i ništa više od toga.
- Jednog momenta odlučili ste da objavite vaše priče. Da li ste sve vreme 
pisali?
- Ne. Ne! Nije to išlo tako. Nisam se ustručavala da pišem i javljala sam se na 
različite konkurse. Imate zadat broj znakova, temu, datum kad treba da 
pošaljete rad i sve vam to dođe kao neka vrsta igre na sreću. Uvek je nuđena 
neka nagrada, nešto da vas mami, na primer, knjiga ili druga sitnica. Svaki put 
je bilo nešto za osvajanje, kao na lutriji. Zabavljalo me je da se bavim 
pisanjem kao igrom. Zato sam i učestvovala na više takvih nagradnih konkursa i 
sve sam ih dobila. Tada sam odlučila da prikupim sve priče i pošaljem ih 
izdavaču. Namera mi je bila da dobijem ocenu mog pisanja, savet, mišljenje, 
utisak o mom radu. Nisam očekivala da će moje priče da budu objavljene.
- Pišete o običnim, svakodnevnim stvarima i događajima. U kom momentu 
odlučujete da jednu situaciju ili ličnost opišete?
- O tome ne odlučujem ja. Ličnost koju imam u glavi kreće se, peva, igra, čini 
razne druge stvari, i, onda, iznenada, uhvatim jednu sliku, jednu scenu kao na 
filmu. Kao što Emir Kusturica želi da snimi neku scenu, ja želim da je opišem, 
da je snimim, takođe, ali mojom kamerom. Uglavnom krećem od slike, želim da je 
ispričam, tu i nekoliko drugih, a potom da nađem vezu između svih tih scena. 
Dakle, sve počinje od likova koji nešto rade, a ja želim da vidim kako to rade. 
Dosta toga zavisi i od naklonosti koje imam za njih. One su u mojoj glavi, 
dodiruju me i trpim ih sve dok ne počnu da zauzimaju previše mesta. Onda moraju 
da iziđu iz glave. Zapravo, kad postanu previše bučne, izvodim ih i stavljam u 
moje knjige i posle im kažem - zbogom!
- Otkuda dolazi vaš roman "Voleo sam je"?
- Već dugo vremena sam imala želju da opišem ispovest koja se kazuje u kuhinji. 
Nalazim da se velike ispovesti uvek dešavaju na mestima koja nisu svečana, ali 
dovode do diskusija koje su "nobl". Osim toga, zanimalo me je da govorim o 
odnosu: svekar - snaha, pre svega zato što su u istoj porodici, imaju 
zajedničke foto-albume, zajednička sećanja,  kulturu, ali nemaju istu krv. I to 
je ona negativna strana koja vas pritiska, guši, a istovremeno vas čini vrlo 
bliskim.
- Da li ćete doći u oktobru u Beograd na Međunarodni sajam knjiga?
- Učiniću sve, pored velikih obaveza, da tada budem u Beogradu.