> Izvor: matf
> Datum: 
> Rubrika: kultura
> Naslov: NOVA KNjIGA TIHOMIRA NEŠIĆA
> Članak:


NIŠ - Na redovnoj konferenciji za novinare u niškoj "Prosveti" predstavljena je 
nova knjiga dugogodišnjeg novinara "Politike", publiciste i pisca Tihomira 
Nešića "Hajdučki kladenac". Reč je o zbirci pripovedaka, koja prema rečima 
autora ima romanesknu formu, ukoliko se prate zbivanja od prve do poslednje 
priče. Knjiga, naime, prati posleratne trenutke da bi se završila pričom "Kriva 
ogledala" koja je na neki način ključ knjige. Tihomir Nešić je do sada objavio 
tri romana, šest zbirki pripovedaka, jednu dramu i knjigu putopisa. Prema 
rečima Dobrivoja Jevtića, urednika izdanja, Nešić je kao novinar i publicista 
napisao mnogo više nego što je objavio. Još desetak njegovih knjiga je u 
rukopisu, a prema Jevtićevom mišljenju treba očekivati i knjigu "Memoarske 
proze" kojom bi Nešić zaokružio svoj opus. Zbirka je nazvana "Hajdučki 
kladenac" po jednoj od 12 pripovedaka koliko ih ima, ali svaka od njih mogla bi 
da pozajmi naslov najnovijem Nešićevom delu.
Recenzent knjige Jovan Pejičić rekao je da je Tihomir Nešić, autentičan i 
osoben pripovedač u srpskoj književnosti koji je ovom zbirkom potvrdio 
samosvojnu prirodu. Dodao je i da je piščev tematski izbor blizak njegovim 
ranijim pršovedačkim knjigama, a da je narativnim načinom kazivanja još jednom 
dokazao svoje umetničko ja.