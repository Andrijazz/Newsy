> Izvor: matf
> Datum: 
> Rubrika: kultura
> Naslov: BALET NARODNOG POZORIŠTA TRAŽI SMENU CELOKUPNE UPRAVE
> Članak:


Članovi baletskog ansambla javno izrazili nezadovoljstvo dramatičnom 
profesionalnom situacijom. Balet već mesecima stoji, jer se predstave stalno 
otkazuju, kaže primabalerina Duška Dragičević

DOK Orkestar Narodnog pozorišta proživljava dramatične trenutke i dalje 
čekajući na materijal u času kada bi trebalo da je sezona daleko odmakla, pre 
nekoliko dana je u istoj kući održan sastanak Baleta na kome je izabrani savet 
- Konstantin Kostjukov, Svetozar Adamović, Miloš Dujaković, Ana Milić, Milja 
Đurić i na kome su zvanično - ne po prvi put - formulisani zahtevi ansambla, u 
prisustvu 65 igrača ansambla koji broji preko 80 članova.
Apel članova nacionalnog Baleta koje su proteklih meseci već upućivali 
Ministarstvu kulture Srbije i samom upravnikom pozorišta Ljubivoju Tadiću - i 
ostali bez ikakvog odgovora - odnosi se na tešku profesionalnu i 
egzistencijalnu stvarnost igrača, od preniskih zarada do nenagrađivanja 
prekovremenog rada. Nemoćni da sebi obezbede specifičan kvalitet života koji 
njihov posao zahteva, igrači su neprekidno izloženi opasnosti povrede i 
bolesti. Drugi izvor revolta je "rad i umetnička politika" direktora Baleta 
Višnje Đorđević koja "bez jasne i moderne strategije, nije u stanju da 
zadovolji potrebe Beogradskog baleta", koji je kažu, dovela, u nezavidan 
položaj.
Uputivši zahtev za smenu celokupne uprave pozorišta članovi baleta po rečima 
prvaka Baleta i predsednika baletskog sindikata Svetozara Adamovića 
proživljavaju svakodnevnu neizvesnost ne znajući da li će se i kako zakazana 
predstava održati.
Komentarišući ovo stanje primabalerina Beogradskog baleta Duška Dragičević za 
"Novosti" kaže:
- Članovi baleta se nalaze u teškom psihofizičkom stanju. kako bi očuvala svoje 
pozicije, uprava se igra umetničkim i psihičkim zdravljem igrača. Suočavamo se 
s problemom "bivših", zastarelih ideja. Zbog neadekvatnosti i neusaglašenosti 
tima koji nas predvodi, naš sektor postao ugrožen u matičnoj kući. Igra je 
umetnost pokreta koja ne sme ni na čas da zastane, a ona u Narodnom pozorištu 
već mesecima stoji, jer se predstave stalno otkazuju. Direktor baleta možda i 
ima dobre namere, ali očito je da to nije ličnost sa autoritetom u ovoj kući, 
koja se neće prilagođavati neadekvatnoj politici uprave.