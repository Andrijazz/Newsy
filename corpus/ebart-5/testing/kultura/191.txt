> Izvor: matf
> Datum: 
> Rubrika: kultura
> Naslov: Tvister
> Članak:


Aleksandar Žikić TV kritičar

Poslednjih nedelja nepodnošljivost "političkih tok šou programa" dostigla je 
vrhunac koji teško da može biti prevaziđen. Stradanje stvarnih ljudi u 
Srebrenici pretvoreno je - u tajmingu koji se jedino može nazvati besprekornim 
- u marketinški cirkus sa kojim se može meriti jedino arena za borbu pit 
bulova. Sa hladnoćom kakva bi zaledila i pakao ljudski pit bulovi obučeni da na 
signal pokidaju sve oko sebe danima su lajali, režali i grizli jedni druge, ne 
shvatajući - ili možda baš shvatajući - da rade za istog gospodara. Ako ste se 
pitali šta je i kako izgleda satanizam (to je samo najefektniji termin za 
označavanje svesnog, predanog služenja silama tame) mogli ste dobiti 
neverovatno precizan odgovor posmatrajući - ako stomak izdrži - rasprave 
nezasitih žderača bola, patnje i nesreće prerušenih u profesionalne borce za 
ljudska, nacionalna i ostala prava. Ideja kolektivne odgovornosti podignute na 
državni, nacionalni, ili verski nivo, po kojoj se kompletni narodi, ili 
pripadnici određene veroispovesti identifikuju sa sopstvenim izrodima i na 
osnovu toga podvrgavaju najrazličitijim sudovima nije nova, ali nikada u 
istoriji nije bila sprovedena na ovako dosledan i upečatljiv način. Ključni 
element, međutim, nema nikakve veze ni sa humanizmom, ni sa pravdom, niti sa 
borbom za bilo šta što će svet učiniti boljim. Sa čime ima veze biće otkriveno 
onog trenutka kad ciljani rezultat bude postignut i problem postane, u 
marketinškom smislu irelevantan. Zato za ovu situaciju, kojom je užas života u 
Srbiji podignut za još jedan stepen, važi pervertirana, crna verzija drevnog 
pravila da oni koji ne znaju traže svaku priliku da govore, dok oni koji znaju 
- ćute. 

(tvisterblic@yahoo.com)