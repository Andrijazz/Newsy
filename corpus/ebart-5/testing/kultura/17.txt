> Izvor: matf
> Datum: 
> Rubrika: kultura
> Naslov: Šestodnevna pozorišna manifestacija u slavu Branislava Nušića, komediografa 
> Članak:

koji je deo detinjstva proveo u Smederevu, "Nušićevi dani" sutra počinje u tom 
gradu. Očekuje se da manifestaciju otvori pomoćnik ministra kulture Miroslav 
Marinković. 

Prve večeri glumci beogradskog pozorišta "Boško Buha" izvešće predstavu Milice 
Novković "Ti me, Živka, zaboravi" u režiji Peđe Štrpca. Nušića u toj predstavi 
tumači Predrag Štrbac. Tokom manifestacije nastupiće i ansambl Narodnog 
pozorišta "Sterija" iz Vršca s Nušićevom komedijom "Svet" režisera Pavla 
Lazića. 

Posle 16 godina, kada je 1987. na ovoj manifestaciji igrano "Sumnjivo lice" s 
Petrom Prličkom u ulozi kapetana Jerotija, Makedonski narodni teatar iz Skoplja 
gostovaće u Smederevu s predstavom Dejana Dukovskog "Bure baruta" u režiji Saša 
Milenkovskog. Nušić je bio jedan od osnivača i upravnika Makedonskog narodnog 
teatra. 

Redovni učesnik manifestacije je pozorište "Toša Jovanović" iz Zrenjanina, koje 
će ove godine izvesti "Narodnog poslanika" u režiji Dušana Petrovića. Publika 
će takođe imati prilike da pogleda i "Ožalošćenu porodicu" u interpretaciji 
glumaca Teatra "Joakim Vujić" iz Kragujevca. Predstavu je režirao tumač Agatona 
Arsića, sreskog načelnika u penziji, Ljubomir Ubavkić Pendula. Pendula je 1994. 
u Smederevu na "Nušićevim danima" dobio nagradu za životno delo.