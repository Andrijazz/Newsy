> Izvor: matf
> Datum: 
> Rubrika: kultura
> Naslov: THE DECEMBERISTS: Her Majesty (Kill Rock Star)
> Članak:


Žikica Simić

CD

The Decemberists zvuče kao da je orkestar narednika Pepera sišao sa omota 
ploče, dokopao se partiture muzičkog skora za Šlezingerov film "Lažov Bili" i 
krenuo na turneju, sa namerom da populariše svetonazor u kojem je granica 
između stvarnosti i fikcije izbrisana. Njihova muzika kao da dolazi iz nekog 
provincijskog pozorišta u kojem glumci, u kostimima koje su moljci davno 
načeli, igraju demodirane komade o gusarima, sanjarima, starim vojnicima, 
španskim ciganima i turskim prostitutkama, uz muzičku pratnju lokalne 
vatrogasne bande.
Album "Her Majesty" (48'26") može se shvatiti kao direktan nastavak kultne 
ploče američkog nezavisnog roka "In The Aeroplane Over The Sea" (1998) sastava 
Neutral Milk Hotel. Kolin Meloj, lider The Decemberistsa, je, kao i Džef Mangam 
iz NMH, "mladi Dilan u žutoj podmornici". Njegov poetski svet - za koji je 
rečeno da ga jednim delom čine "junaci Dikensovih romana, a drugim protagonisti 
avantrurističkih stripova iz pedesetih godina prošlog veka" - povezan je sa 
muzikom kojoj je bliža tradicija varijetea i filmskih skorova Mikloša Rože, 
nego čikaški bluz ili garažni rok.
Mnogo ambiciozniji od debitantskog dela "Castaways And Cutouts" (2002), album 
"Her Majesty" nepripremljnog "slušača" vodi na iznenađujuće putovanje. Uvodna 
numera "Shanty For The Arethusa" donosi atmosferu engleske luke Portsmut u doba 
kada je je R. L. Stivenson tamo tražio inspiraciju za svoje priče, a "Billy 
Liar" podseća na nezaboravni lik koji je ser Tom Kurtni oživeo u istoimenom 
filmu, dobro znanim manirom velikih britanskih glumaca i zbog čega su mu Yo La 
Tengo posvetili jednu pesmu. Spisak nesvakidašnjih destinacija na koje upućuje 
muzika ovog benda dopunjavaju numere "The Gymnast, High Above The Ground" i 
"The Soldering Life" nagoveštavajući svet uličnih artista, odnosno čudna 
zbivanja u tranšejama Prvog svetskog rata.
Gimnazijsko poznavanje istorije nam govori da su decembristi pučisti koji su 
srušili francusku Drugu republiku i proglasili Luja Napoleona za cara. Njihovi 
rok imenjaci iz grada Portlend u državi Oregon izvode sličan prevrat. Skidaju 
"pompezne kučkine sinove" sa vlasti i na njihovo mesto dovode žonglere, 
krotitelje zmija, klovnove, ulične svirače, jednooke pirate i ratne veterane. 
Njihova poruka iz uvodne pesme sve kazuje: "Kažite svojim ćerkama da noćas ne 
šetaju same ulicama".