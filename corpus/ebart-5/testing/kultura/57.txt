> Izvor: matf
> Datum: 
> Rubrika: kultura
> Naslov: KRUPNI PLAN 
> Članak:


Mi u svetu i svet kod nas 

Ovogodišnja predstavljanja umetnika iz Srbije na velikim međunarodnim izložbama 
bila su zapažena i uspešna. Milica Tomić na bijenalima u Veneciji i Istanbulu, 
Goranka Matić y Tirani, Miodrag Tabački na kvadrijenalu scenskog dizajna u 
Pragu... O tome između ostalog svedoči podeblja dokumentacija tekstova 
objavljenih u inostranoj štampi posvećena između ostalog i ovim imenima. 

Bio je to jedan od povoda da se predstavnici medija, kulturnih institucija i 
Ministarstva kulture i medija sretnu na sastanku u Ministarstvu kulture na kome 
je bilo reči o izboru umetnika za neke važne međunarodne manifestacije, 
zainteresovanosti medija za ovakve događaje, mogućim promenama u budućem izboru 
predstavnika naše zemlje za venecijansko i druga međunarodna bijenala, kao i o 
mogućnostima da Beograd postane domaćin neke slične internacionalne 
manifestacije. 

Za učešće na bijenalu u Veneciji, manifestaciji sa najdužom tradicijom (više od 
sto godina), umetnici su, u bivšoj Jugoslaviji, birani po ključu. Jugoslavija 
se raspadala i poslednjih godina smenjivale su se Srbija i Crna Gora. 
Predstavnik na narednom bijenalu 2005. godine trebalo bi da bude iz Crne Gore. 

Izbor nacionalnog predstavnika za ovu manifestaciju je velika odgovornost. Oni 
koji su bili u toj situaciji znaju, a to su i potvrdili, da ovaj čin povlači za 
sobom niz problema, ogromnu proceduru, dugo planiranje... 

Izbor umetnika jeste ključna stvar i povlači za sobom ogromnu odgovornost 
selektora da takav izbor opravda pred sopstvenom, ali i međunarodnom javnošću. 
Da bi se došlo do takve selekcije, kao što tvrde upućeni, potrebno je imati 
predstavu o međunarodnim odnosima u tom trenutku, budući da međunarodna 
umetnička scena nije jedinstvena, jer njome upravljaju različiti faktori - 
ekonomski, socijalni, nacionalni. 

Branislava Anđelković, kustos jugoslovenskog paviljona ove godine u Veneciji, 
koji je zaista dobio zasluženu pažnju u inostranim medijima, kaže da je sramota 
što je naše predstavljanje na venecijanskom bijenalu propratilo jedva nekoliko 
medija. "Kada se održavaju modne revije, šalju se čitave ekipe i reportažna 
kola, a u Veneciju nacionalna televizija šalje snimatelja i novinara 
autobusom!" 

Smatrajući da izbor po ključu predstavlja samo jedan politički podoban model u 
kome je često bilo grešaka, predstavnici Ministarstva kulture predložili su 
Ministarstvu inostranih poslova da se povodom učešća na međunarodnim bijenalima 
otvori javni konkurs sa konkretnim kalendarom međunarodnih projekata. 
Kompetentna komisija sastavljena od stručnjaka iz obe republike odlučivala bi o 
kandidatima. 

Budući da danas u svetu gotovo svaki grad ima neku međunarodnu izložbu, 
postavljeno je i pitanje da li Beograd može sebi da priušti tako nešto. 
Činjenica je da je glavni grad već niz godina uglavnom uspešan domaćin 
internacionalnih manifestacija kao što su Bitef, Bemus, Fest... Samo likovnim 
umetnostima nedostaje neka međunarodna manifestacija ovakvog formata. 
Svojevremeno pokrenuto Međunarodno bijenale grafike je ugašeno zbog bitke za 
katalog koja je bila iscrpljujuća i na kraju bez rezultata. A bez opipljivog 
dokumenta kao što je katalog (to uostalom zna svaki umetnik), izložba kao da 
nije ni postojala. 

Nažalost, Beograd je imao šansu da se kandiduje za domaćina izložbe "Manifesta" 
2006. koja je stasala početkom devedesetih godina kao izložba mladih umetnika. 
Održavana je u Frankfurtu, Ljubljani, sledi San Sebastijan... 

Beograd je sa podugačkog spiska uslova ispunio sve - udaljenost od aerodroma, 
tačan broj vrlo skupih i vrlo jeftinih hotela, čak je i predstavnik borda 
"Manifesta" bio u Beogradu, ali Skupština grada, kao što se čulo na ovom skupu, 
odustala je od kandidature glavnog grada... 

"Da li je to onaj naš mali, provincijalni zazor od velikih manifestacija budući 
da zahtevaju dodatni napor?", zapitala se Branislava Anđelković, napominjući da 
je nedavno u čuvenom londonskom kulturnom vodiču "Tajm aut" Beograd markiran 
kao mesto kome se valja okrenuti jer se dešavaju zanimljive stvari. Ni 
Budimpešta ni Prag, već Beograd! 

To je prilika koja se ne propušta.