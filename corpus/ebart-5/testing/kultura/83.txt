> Izvor: matf
> Datum: 
> Rubrika: kultura
> Naslov: U PORTI MANASTIRA PODMAINE 
> Članak:


Kazuo Tanaka i Hiroši Jamasaki-Vukelić predstavili na japanskom "Gorski 
vijenac" u manastiru, gde je Njegoš pisao svoja dela 
 
Sinoć u porti manastira Podmaine, nedaleko od Budve, gde je svojevremeno Petar 
II Petrović Njegoš pisao "Slobodijadu" i delove "Gorskog vijenca" predstavljeno 
je na japanskom gorostasno delo u prevodu Kazuo Tanake i Hirošija 
Jamasaki-Vukelića.

O "Gorskom vijencu" pored Tanake i Vukelića govorili su Slobodan Tomović i 
mitropolit crnogorsko-primorski Amfilohije.

Tanaka i Jamasaki-Vukelić su naglasili, da je promocija "Gorskog vijenca" na 
japanskom prvo bila u Tokiju, potom u Beogradu, Novom Sadu i sada prvi put u 
Crnoj Gori u prelepoj porti manastira Podmaine, gde je veliki genije pisao 
jedan deo "Gorskog vijenca".

Kazuo Tanaka (70) i Hiroši Jamasaki-Vukelić (63) zaljubljenici su u srpski 
jezik. Oni su, po svemu sudeći, velika kulturna spona između Japana i Srbije i 
Crne Gore, ranije Jugoslavije.

Tanaka je sa Vukelićem preveo nekoliko dela Ive Andrića, među kojima i roman 
"Na Drini ćuprija", "Usta puna zemlje", Branimira Šćepanovića, preveo je i 
objavio foto-monografiju manastira Hilandara. Dobitnik je Nagrade Njegoševe 
zadužbine, a kruna u dosadašnjem prevodilačkom radu je "Gorski vijenac", koji 
je preveo zajedno sa Tanakom.

"Gorski vijenac" na japanskom izdala je Njegoševa zadužbina u Beogradu u 
skromnom tiražu od 400 numerisanih primeraka, ali u luksuznom izdanju. 
Japanskim vodećim bibliotekama je distribuirano 130 primeraka.

Kazuo Tanaka je bio na studijskom boravku u Beogradu od 1961. do 1968. godine i 
družio se sa studentima iz Crne Gore, koji su često citirali Njegoša. O tome 
kaže:

- Oni su mi stalno govorili da jednog dana moram prevesti veliko filosofsko 
delo "Gorski vijenac" na japanski, što se prošle godine i obistinilo. Bez 
pomoći Hirošija ne bih uspeo - rekao je Tanaka.

"Tanaka i Vukelić su sedam godina radili na prevodu "Gorskog vijenca", stih po 
stih.

- Sada je pred nama kosmički poduhvat "Luča mikrokozma". Nadam se da ću za svog 
života uspeti i to veliko filosofsko delo da prevedem, opet uz pomoć Hirošija - 
rekao je Tanaka, posle čega je usledio snažan aplauz.

Njegošolog i najbolji poznavalac Njegoševog dela, filosof Slobodan Tomović je u 
svom nadahnutom izlaganju naglasio da su se dvojica Japanaca prihvatila teškog 
posla da prevedu dva možda najbolja dela koja su napisana na srpskom. I 
zahvalio im na tome.

Mitropolit Amfilohije na svojstven način rekao je da Njegoš ni u snu nije mogao 
sanjati da će posle 150 godina doći ljudi iz Japana da prevedu "Gorski vijenac" 
na njihov jezik i da ovde u manastiru Podmaine započnu prevod "Luča mikrokozma" 
gde je vladika često boravio i stvarao.

Na kraju u znak sećanja na ovo veče, mitropolit je uručio po zlatnik Tanaki i 
Vukeliću koji je izašao povodom 150 godina od upokojenja Njegoša.