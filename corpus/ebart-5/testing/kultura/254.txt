> Izvor: matf
> Datum: 
> Rubrika: kultura
> Naslov: NOVE KNjIGE ZA TINEJDžERE
> Članak:


Beogradska izdavačka kuća "Nolit" uspešno nastavlja tradiciju biblioteke 
"Raspust" dvema novim knjigama za tinejdžere, romanom "Kako preživeti 
detinjstvo" Vlade Batinića i knjigom "Katica", švedske književnice romskog 
porekla Katarine Tajkon, u prevodu Mome i Emila Dimića. Prema rečima uredaice 
ove edicije Milijane Jelovac, obe knjige su autobiografske i pripadaju onom 
malom broju naslova namenjenih starijoj deci i tinejdžerima, a mogu da budu 
zanimljive ne samo mladim čitaocima, već i njihovim roditeljima.
Roman Vlade Batinića "Kako preživeti detinjstvo" upotpunjen je ilustracijama 
akademskog slikara Koste Milovanovića, a kako je napomenula književnica Đorđina 
Radivojević, tematski predstavlja odrastanje dece u s.avremenoj urbanoj sredini.
Roman "Katica" švedske književnice Katarine Tajkon (1932) priča je o njenom 
najranijem detinjstvu, sećanju na dane provedene u domu za napuštenu decu i 
kasnije u romskom taboru sa ocem, braćom i sestrama. Najupečatljivije su scene 
kada Katica saznaje za svoje romsko poreklo jer tada upravo nastaje njena borba 
za dokazivanjem, koja je u svestranoj umetnici Katarini Tajkon prerasla u borbu 
za ostvarivanje socijalnih prava švedskih Roma.