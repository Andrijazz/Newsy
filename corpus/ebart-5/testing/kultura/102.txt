> Izvor: matf
> Datum: 
> Rubrika: kultura
> Naslov: DONACIJA VLADIMIRA VELIČKOVIĆA BEOGRADSKOM FLU
> Članak:


KAMERNIM, sasvim skromnim skupom u biblioteci FLU Anđelka Bojović, dekan ove 
visokoškolske ustanove obznanila je kakvu je značajnu donaciju Fakultetu dao 
naš poznati slikar i profesor na Bozaru Vladimir Veličković. On je deo nagrade 
Karić fondacije koju je dobio 2002. godine uložio u 330 značajnih publikacija 
koje je poklonio FLU.
To su knjige koje se ne tiču samo slikarstva, nego i teorije umetnosti, 
arhitekture, a Fakultet je pretplatio i na časopis "Bozar". Ovom donacijom 
biblioteka FLU je postala vlasnik i niza knjiga kojih nema ni u jednoj 
biblioteci u Srbiji.
Sentimentalno sam vezan baš za ovu biblioteku u koju sam dolazio još kao dete u 
kratkim pantalonama. Tu su me dovodili nekadašnji profesori, među kojima Koka 
Mihać, Cuca Sokić i Stojan Ćelić, rekao je Veličković naglasivši da je svestan 
"crne rupe" koja je nastala u vreme sankcija.
- Linija, crtež je osnova svega. To je neophodna baza čak i onda kad se umetnik 
upušta u nove tehnologije. Sve sem crteža može s vremenom da se nadgradi - 
naglašava Veličković koji kaže da još nije završio sa nabavkom svih knjiga 
potrebnih Fakultetu.
Međutim, kao profesor na Bozaru kod kog su studirali mnogi iz ove sredine on je 
smatrao za nužno da podseti da bi ovdašnja sredina te mlade hrabre ljude, 
odlične studente trebalo da dočeka raširenih ruku kad dođu da izlažu, a ne po 
ružnom starom običaju rečima "kad ovde dolaze da izlažu sigurno im tamo ne 
ide". On ističe da je ponosan na te mlade ljude i kaže da ih uvek podseća, da 
iako su rešeni da ostanu u inostranstvu, nikad ne smeju da zaborave svoju 
zemlju.
Foto M. Anđela