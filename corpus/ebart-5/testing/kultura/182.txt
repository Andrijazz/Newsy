> Izvor: matf
> Datum: 
> Rubrika: kultura
> Naslov: Najznačajniji izraelski umetnici, sopran Šlomit Aharon i tenor Jevgenij 
> Članak:

Šapovalov, predstaviće se večeras publici u Centru "Sava" programom 
sastavljenim od tradicionalnih izraelskih i ruskih pesama, tema iz poznatih 
mjuzikla i operskih dela. Ovaj proslavljeni duo nastupiće uz pratnju Orkestra 
Beogradske filharmonije pod dirigentskom palicom Eldada Šrema, i tako 
simbolično obeležiti 57. Dan državnosti Izraela.
- Veoma smo uzbuđeni što smo ovde. Beogradskoj publici ćemo predstaviti program 
koji izvodimo već pet godina svuda po svetu i drago nam je što ćemo baš ovde 
proslaviti Dan državnosti naše zemlje - rekla je Šlomit Aharon na konferenciji 
za novinare upriličenoj u Centru "Sava". Ova pevačica, koja važi za jednu od 
najtalentovanijih u Izraelu, osvajala je mnoge nagrade, predstavljala svoju 
zemlju na nekoliko festivala u svetu, među njima i na "Evroviziji", pevala u 
najgledanijim mjuziklima, trenutno priprema i svoj solo album.
Eldad Šrem, dirigent Izraelske filharmonije, ali i u mnogim mjuziklima u toj 
zemlji, kao što su "Čikago", "Priča sa Zapadne strane", "Kabare", "Jadnici", 
istakao je zadovoljstvo što će nastupiti sa Orkestrom Beogradske filharmonije i 
dodao: "Predstavićemo krosover klasične, pop i folk-muzike, odnosno sve ono što 
uključuje dobar glas i melodiju, koji su danas tako retki".