> Izvor: matf
> Datum: 
> Rubrika: kultura
> Naslov: 37. BITEF
> Članak:


Rediteljem Kristijanom Lupom i njegovim "Brisanjem" fascinirani su, između 
ostalih, Dušan Jovanović, Dejan Mijač i Ognjenka Milićević. Fascinacija je, 
izgleda, plebiscitarna. Ali, tu su i Nađovi "Filozofi" i Ostermajerova "Nora", 
takođe favoriti publike. Preovlađuju klasici i predstave zemalja u tranziciji
Buvu je, još jednom, pustio Jovan Ćirilov, stavivši u podnaslov ovogodišnjeg, 
37. Beogradskog internacionalnog teatarskog festivala (15-25. septembar) 
Brehtovu misao koja u prvi mah deluje kao apodiktička tvrdnja: "Budućnost 
pozorišta je u filozofiji." Bitefovi slogani, po pravilu, samo konstatuju neku 
od činjenica savremenog teatra, koja se Ćirilovu, njihovom autoru a umetničkom 
direktoru i selektoru festivala, u određenoj sezoni čini važnom (Slobodne 
forme, Između mita i stvarnosti, Između realizma i apstrakcije, Klasika i 
antiklasika, Teatar i parateatar, Strahovi i nade, Mit i ništavilo, Nove 
definicije, Nova energija). Ovoga puta, čini se više nego ranije, slogan ima 
karakter mozgalice, kako je to zgodno primetio mladi kritičar. Usledilo je 
gotovo plebiscitarno pitanje rediteljima izabranih predstava: slažete li se sa 
Brehtovom izjavom ili ne? (Pitanje, retorički takođe pojačano - da ili ne? - 
stavljeno je i u naslov međunarodnog simpozijuma koji je održan 20. i 21. 
septembra.) 
Odgovori reditelja, kako se moglo i očekivati, nisu razrešili "mozgalicu", čak 
iako su odrešiti, pre bi se reklo da su filozofski. U tom smislu Hose Montavlo, 
koreograf francuskog "Srećnog Vavilona", predstave koja je u Sava centru 
otvorila 37. Bitef, relativizuje pitanje podsećanjem da u filozofiji postoji 
mnogo pravaca istovremeno i da zavisi od pojedinca za koji će se odlučiti. Neki 
su ironično zapazili da se Montavlo, sudi li se po "Srećnom Vavilonu", još nije 
odlučio. Jožef Nađ, pak, autor "Filozofa" (koreograf je, svakako, nedostatna 
odrednica za njegov kreativni udeo u predstavi), smatra da filozofija ne bi 
trebalo da bude mera pozorišta, kao što ni pozorište ne treba posmatrati (samo) 
kroz filozofiju. I Nađ, koji je Ćirilova inspirisao za slogan, prepušta 
individualnom izboru to da li će se u pozorištu upotrebiti neka filozofska 
misao ili neće. Tomas Ostermajer, koji se načelno slaže sa Brehtovom prognozom 
budućnosti, skloniji je, ipak, da prihvati drugu Brehtovu misao: da pozorište 
mora biti zabavno. Pri tom se, naravno, ne isključuje holivudska industrija 
zabave, ali se računa prvenstveno na ono pozorište koje za publiku može biti 
zabavno utoliko što utiče da ona promeni način na koji razmišlja. Mađar Arpad 
Šiling, reditelj "Radničkog cirkusa", odgovara kratko i jasno: filozofija ga ne 
zanima, pa ni Brehtovi pogledi na njenu ulogu u teatru. Ja sam, veli on, 
pozorišni reditelj, a filozofima prepuštam da se bave filozofijom. Naš Kokan 
Mladenović takođe sumnja da bi budućnost pozorišta mogla biti u filozofiji, ali 
nije tako kategoričan; pozorište je, po njegovom osećanju, mnogo bliže poetskom 
nego filozofskom saznavanju sveta. Jofan Gotlib Fihte, koji u ovoj prilici nije 
konsultovan, presekao bi dilemu zaključkom: "Kakvu ćemo filozofiju odabrati, 
zavisi od toga kakvi smo ljudi." 
Kristijan Lupa, za koga u njegovoj domovini, Poljskoj, kažu da je "suviše 
filozof", dao je svojim "Brisanjem" (dramatizacijom poslednjeg romana Tomasa 
Bernharda), reklo bi se, konkretan prilog raspravi o bitefovskom sloganu. Ovaj 
reditelj prihvata Brehtovo gledište, u onom smislu u kome  filozofija pomaže da 
se razume ljudsko postojanje, a pozorište na svojim vrhuncima teži upravo tome, 
postavljajući slična pitanja koja postavlja filozofija. Ali, Lupa razlikuje 
temeljno razumevanje postojanja, koje pomaže u trenucima bespomoćnosti, od 
razumevanja koje je tek neka vrsta "praznog stereotipa". "Brisanje" je, u 
svakom pogledu, izvan stereotipa. Poslednje što bi ga izdvajalo od ostalih 
predstava bila bi njegova dužina (nešto više od pet sati, a ne sedam, kako je 
najavljivano). 
Predstava je izvedena u Jugoslovenskom dramskom pozorištu, na sceni na kojoj 
Dušan Jovanović za jesen sprema Bulgakovljevog "Molijera". Jovanović ne krije 
fascinaciju Lupom. Lupino "Brisanje" doživljava kao sublimaciju svega najboljeg 
što je poljsko pozorište pokazalo na Bitefu, kroz minule godine. Prilika je da, 
tim povodom, podsetimo na jednu od magistralnih bitefovskih linija koju su 
svojim predstavama obeležili poljski reditelji, redom: Ježi Grotovski, Juzef 
Šajna, Konrad Svinarski, Andžej Vajda, Tadeuš Kantor, Ježi Jarocki, Januš 
Višnjevski, Ježi Gžegoževski, Gžegož Jažina (prošlogodišnja "Proslava"). Dejana 
Mijača "Brisanje" seća na velike trenutke Bitefa, pre svega na Bruka, Bergmana 
i Vasiljeva koji su, priznaje, njegov profesionalni ideal: "Oni su umeli da u 
svoje stvaralaštvo inkorporiraju sve ono što je bilo u toku i na pomolu kao 
novo." I Mijaču je, posle Lupine predstave, bliska reč sublimacija. I on je, 
naravno, fasciniran glumcima varšavskog Dramskog teatra, ali nije sklon da 
mistifikuje njihov posao. Tajnu visokog rezultata glume, osim, naravno, u 
talentu, Mijač vidi kao posledicu strpljivog i mukotrpnog, gotovo posvećenog 
rada na glumčevom samoosvešćenju. Kada se do njega dođe, kao u "Brisanju", 
dobija se utisak da je na sceni "izbrisana" gluma, da likovi nisu literarne 
fikcije, već stvarne ličnosti koje su, za priliku, stupile pred nas. Profesorka 
Ognjenka Milićević podseća na savet koji je jedan slovenački reditelj dao 
glumcima na početku višemesečnih proba (ove su za "Brisanje", saznajemo, 
trajale devet meseci): "Samo bez glume, molim!" Sam Lupa, opet, daje 
jednostavno objašnjenje: "Plašim se kad je neko jako brzo spreman. Uvek 
pokušavam da što više produžavam trenutak bespomoćnosti, i mene i glumca."
Što se trajanja "Brisanja" tiče (uzgred, sedišta u Jugoslovenskom dramskom 
pozorištu izdržala su probu udobnosti), gledaoci su, na kraju, morali da se 
slože sa Kristijanom Lupom koji ih je upozorio da je "predstava jedno duhovno 
putovanje koje se ne može izmeriti vremenom".
Šezdesetogodišnjeg Lupu Bitef je upoznao sa velikim zakašnjenjem. Primetiće se, 
ako je uteha: čekanje se isplatilo. Naš Mađar iz Francuske Jožef Nađ, Litvanac 
Eimuntas Nekrošius i Nemac Tomas Ostermajer došli su kao stari znanci: Nađ sa 
"Filozofima", posle "Anatomije zveri" i Bihnerovog "Vojceka", Nekrošius sa 
"Hamletom", posle "Pirosmana, pirosmana" i "Ujka Vanje", a Ostermajer sa 
"Norom", posle "Disko Pigsa". ("Nora" je, u prvoj trećini festivala, uz 
"Filozofe" i "Brisanje" nesumnjiv favorit publike.) Od "starih", tu su i naši: 
Kokan Mladenović koji se pre tri godine predstavio sa užičkim "Per Gintom", a 
ovoga puta je na Kalemegdanu prikazao "Strah i njegovog slugu", dramatizaciju 
romana Mirjane Novaković, i Mira Erceg koja sa "Faustom II" dolazi posle 
"Koštane - san, krik" i "Smerti Uroša Petago 2001". Jovan Hristić bi, gledajući 
program 37. Bitefa, uskliknuo: Dobrodošli, veliki klasici!  Na izboru su zaista 
veliki: Šekspir ("Hamlet" i bugarska "Zimska bajka", poslednjeg festivalskog 
dana), Ibzen (berlinska "Nora"), Tomas Bernhard ("Brisanje"), Georg Bihner 
("Vojcek", u mađarskoj varijanti "Radnički cirkus") i, naravno, Gete ("Faust 
II"). Izvan kruga klasika su tri predstave: "Filozofi", bitoljska "Pare su 
ubistvo" (klasika, ali ipak nacionalnog, Riste Krleta) i italijanska fantazija 
pod naslovom "Omaž Nikoli Tesli".
Kad smo već kod statističkog zbrajanja, očigledno je da najviše predstava 
dolazi iz takozvanih zemalja u tranziciji (Poljska, Mađarska, Bugarska, 
Litvanija, Makedonija, naravno Srbija i Crna Gora). Razvijeni Zapad zastupaju 
Francuska, Nemačka i Italija. Novi svetski (pozorišni) poredak? Možda. Ali, to 
je već bio slogan prošlogodišnjeg, 36. Bitefa.