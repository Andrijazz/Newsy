> Izvor: matf
> Datum: 
> Rubrika: kultura
> Naslov: K&K
> Članak:


Posle godina vladavine turbo-folka, u kojem su značajne role imali piramidalni 
bankari poput Dafine i gazda Jezde, a narod s pravom prestao da veruje domaćim 
bankama, gurajući ono malo crkavice što je preostalo u dušeke, ušli smo u eru 
najgrđeg turbo-bankarstva.
I pored mnoštva stranih banaka u kojima važe standardi zapadnog i pouzdanog 
poslovanja, mnogi naši ljudi su što iz pseudopatriotskih razloga, što iz 
lenjosti nastavili da posluju sa domaćim bankama. Ali ne lezi vraže, neke od 
njih u želji da što prilježnije organizuju svoju komunikaciju sa Narodnom 
bankom Srbije, prešle su granicu dozvoljenog.
U formularu koji je Zepter banka, dala svom dugogodišnjem klijentu, inače 
profesoru Beogradskog Univerziteta, da popuni kako bi mu uopšte isplatila 
redovnu platu, pored podataka o tome sa kim dotični živi (?) i gde ovaj radi 
(?), stajao je i zahtev da se klijent izjasni o tome šta je njegova pokretna a 
šta nepokretna imovina!!! 
Baš kada je, u zgradi vrednoj nekoliko miliona evra, profesor pomislio na to 
kako ova banka kasni sa isplatama makar tri dana, a naplaćuje proviziju veću 
nego konkurencija, sa čuđenjem se zapitao da li da prijavi šporet, boljer, 
televizor, usisivač ili knjige. A onda je shvatio da je stezanje u grudima samo 
fizički izraz nervnog sloma koji je usledio, pošto se banka preko koje godinama 
prima sve svoje honorare i platu, pretvorila u špijunsku ekspozituru nepoznate 
službe koja zarad svog poslovanja potražuje podatke koji bi eventualno mogli da 
zanimaju poresku službu, kada bi profesor imao dovoljno velika primanja, da 
prijavi porez. Ogorčen zbog elementarnog ugrožavanja građanskih prava, profesor 
je rešio da svoj novac i poverenje pokloni nekoj stranoj banci. 
S pravom, jer ne postojimo mi zbog banaka, nego one zbog nas.  U bankarskoj 
konkurenciji koja je sve veća, najbolje će poslovati banke sa najstabilnijim 
ugledom. A ugled stiču ne samo svojom kreditnom sposobnošću, i TV reklamama, 
nego prevashodno načinom na koji tretiraju klijente.  O uvažavanju bi trebalo 
da misli Zepter banka ukoliko neće da rastera svoje štediše.