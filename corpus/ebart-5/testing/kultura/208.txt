> Izvor: matf
> Datum: 
> Rubrika: kultura
> Naslov: kratkirezovi
> Članak:


Američka grupa Vokabauts (The Walkabouts), osnovana 1983. u Sijetlu, gostovaće 
večeras u Cankarjevom domu u Ljubljani, a narednih dana nastupiće i u 
zagrebačkom KSET i Domu omladine Beograda (DOB), predstavljajući najnoviji 
album "Acetylene". Vokabauts, koji će nastupiti 20. septembra u KSET, a 21. u 
DOB, svirali su na samim počecima pank i folk, a danas bi se njihova muzika 
mogla opisati kombinacijom arta, orkestriranog roka, džeziranog popa, 
alt-kantrija... U srcu Vokabautsa je odnos pevača i gitariste Krisa Ekmana i 
Karle Torgerson, a sa njima nastupaju i basista Majkl Vels, klavijaturista Glen 
Slejter i bubnjar Teri Miler. Iako iz Sijetla, Vokabauts se nisu "zarazili" 
grandž muzikom, a njihov stil ostao je pre svega eklektičan i inspirisan 
trenutnim raspoloženjem. S obzirom da su veliki deo albuma snimili u studiju 
Danijela Lanoisa u Nju Orleansu, Ekman je rekao da njegov bend, zbog turneje, 
nije odmah čuo strašne vesti o posledicama uragana Katrina, a potom je bio 
šokiran i ražalošćen. "Celo to događanje posle prirodne katastrofe je još jedan 
od dokaza u nizu nehumanosti društva u SAD", izjavio je slovenačkom listu Delo 
Ekman, koji poslednjih godina živi u Ljubljani. Prema njegovim rečima, i 
najnoviji album "Acetylene" odražava tamnu stranu SAD i egoizam administracije 
predsednika Džordža Buša. "Amerika je postala arogantna, izgubljena, 
neracionalna i duhovno osiromašena", rekao je Ekman. Grupa je jesenju turneju 
započela u Nemačkoj, a nastupaće i u Holandiji, Austriji, Češkoj, Danskoj, 
Francuskoj, Švedskoj i Belgiji. "Vokabauts" su na jesen 2003. takođe nastupili 
u Beogradu, Zagrebu i Ljubljani, u okviru evropske turneje. Prvi koncert u 
Ljubljani održali su na Križankama u maju 1994, a Ekman je izjavio da je 
siguran da bi njegov život bio drugačiji da nije bilo tog nastupa. "Pre svega 
ne bi upoznao moje najdraže, što bi bila velika lična tragedija", dodao je 
Ekman, koji je u Ljubljani upoznao sadašnju suprugu. SEEcult.org