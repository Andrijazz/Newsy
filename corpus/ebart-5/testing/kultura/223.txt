> Izvor: matf
> Datum: 
> Rubrika: kultura
> Naslov: Posle petnaest godina popularni  hrvatski pevač ponovo nastupio u Beogradu
> Članak:


U pesmi "Ko je kriv" Severinu zamenile tri razigrane Beograđanke. Dalmatinac 
Petar Grašo nakratko "ukrao šou" Borisu

Dan posle "povratničkog" beogradskog koncerta, Borisu Novkoviću se izgubio 
svaki trag u maglovitim gradskim ulicama. Čini se da lakše juče bilo pronaći 
mesto za parking u krugu dvojke nego li popularnog hrvatskog pevača. Pošto je 
dobar deo dana (čitaj: celo prepodne i dobar deo popodneva) proveo u sobi, 
odnosno krevetu (zaslužen odmor posle dobrog koncerta i lude žurke u klubu 
"Groto"), Boris se uputio na zakazan koncert u Kruševac, usput propustivši da 
svrati u jednu televizijsku emisiju gde je trebalo da gostuje.
A koncert... Ništa se nije promenilo. Isti onaj šmeker koji je pre deceniju i 
po Beogradu pevao nezaboravnu "Tamaru" izašao je preksinoć na Veliku scenu 
skoro punog Centra "Sava" i održao dvoipočasovni koncert prepun emocija, tužnih 
reči i nostalgije.
- Dobro veče, Beograde. Trebalo mi je petnaest godina da se vratim, i sad neću 
brzo otići. Hajde da napravimo tulum - rekao je Boris i tako počeo koncert na 
kojem su publiku uglavnom činile pripadnice lepšeg pola, svih generacija. Od 
prve numere "Ostvaren san" do "Tamare" na bis vrištale su za Borisom 
pokušavajući da mu doture pisamce, cvet, a najsrećnije-najspremnije-najhrabrije 
i da ga poljube i dobiju poljubac.
Ređali su se "Tko sam bez tebe", "Ajša", "Bude se nemiri"... atmosfera je 
bivala sve vrelija i došlo je vreme za prvog gosta - Severinu i numeru "Ko je 
kriv". Kako Severina nije mogla doći zbog obaveza u pozorišnoj predstavi, Boris 
je pozvao dve devojke iz publike da mu se pridruže. Nastala je opšta frka i 
panika, eto posla i za obezbeđenje. Do scene su se nekako dokopale tri devojke 
i sa svojim idolom doživele pet minuta slave. Gostovao je i Miki Perić, a 
njegovu numeru su pojedini iz publike iskoristili za pauzu za cigaru i mobilni 
telefon.
A onda delirijum. Na sceni se pojavio kršni Dalmatinac Petar Grašo i doživeo 
prave ovacije. Čini se da je dobio veći aplauz i od samog Borisa, a jedna 
devojka je doviknula: "Ja sam samo zbog tebe i došla." Zajedno su otpevali 
"Daleko" (koju inače sa Borisom peva Kemal Monteno), a zatim je na insistiranje 
publike Grašo još jednom seo za klavir i odsvirao "Utorak", pa zajedno sa 
Borisom otpevao "Give Peace a Chance".
Ubrzo je na red došla ona zbog koje su svi došli - "Tamara". Na bis. I još 
jednom, pevala je samo publika, i samo Boris, i samo orkestar, i svi zajedno. 
Do duboko u noć.