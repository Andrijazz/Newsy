> Izvor: matf
> Datum: 
> Rubrika: kultura
> Naslov: U FRANKFURTU OTVOREN 58. SAJAM KNjIGA, IZDAVAČA I KNjIŽARA
> Članak:


Na štandu Srbije veza sa Narodnom bibliotekom u Beogradu i mogućnost 
kompjuterskog pregleda svega što je ikad objavljeno kod nas. Prisutno 7.272 
izlagača iz 113 zemalja. Indija počasni gost

FRANKFURT kao da je od neba izmolio da 4. oktobra prestane neprekidna dvodnevna 
kiša i olakša početak 58. međunarodnog sajma knjiga, izavača i knjižara. 
Svečano otvaranje direktor sajma Jirgen Bos je iskoristio da uz pregršt lepih 
reči učesnicima i gostima predoči da je ove godine oboren rekord: prisutno je 
7.272 izlagača iz 113 zemalja. Sajam je otvoren do 8. oktobra.
Srpski štand i ove godine, treći put, direktnom kompjuterskom vezom biće spojen 
sa Narodnom bibliotekom Srbije, pa će zainteresovani moći da pregledaju sve što 
je ikada objavljeno na našim prostorima. Uz ovu pogodnost, koja je preklane i 
na ovom najvećem svetskom skupu poslenika i poštovalaca pisane i štampane reči, 
bila veliko i jedinstveno iznenađenje, posetiocima će se predstaviti naslovi 
oko 400 knjiga izašlih u produkciji nekoliko desetina naših izdavača.
Domaćini će biti zastupljeni sa više od 3.000 izlagača, a procene su da će 
pored ukupnih približno 400.000 naslova prodefilovati 350.000 posetilaca.
Počasni gost ove godine je Indija o čijoj se literaturi i dostignućima u ovoj 
sferi kulturnog života već danima pletu najtananije i najsvilenije niti pohvala 
u svim nemačkim medijima. U ovoj mnogoljudnoj zemlji knjige se štampaju na 24 
zvanična jezika i pet puta toliko dijalekata i regionalnih jezika...
Organizatori su od 4. do 8. oktobra, predvideli i 2.500 različitih predavanja i 
predstavljanja dela i poznatih pisaca. Uz štampana ostvarenja zainteresovani će 
moći da se druže u posebnim halama i sa svim vidovima elektronskih književnih 
zapisa, a specijalno mesto dobili su i zaljubljenici u strip.
Domaćini očekuju veliko interesovanje posetilaca i za specijalni "Forum filma i 
TV". U posebnoj bioskopskoj dvorani biće prikazivani filmovi koji su režirani 
po literarnom "predlošku". Već sada vlada veliko interesovanje za film "Dobra 
godina" sa Raselom Krouom u glavnoj ulozi.