> Izvor: matf
> Datum: 
> Rubrika: kultura
> Naslov: Završen prolećni otkup knjiga za beogradske biblioteke
> Članak:


Fondovi bogatiji za 19.939 primeraka  

Završen je prolećni otkup knjiga za beogradske biblioteke kojih je, zajedno sa 
matičnom - Gradskom, ukupno 16, saopšteno je na juče održanoj konferenciji za 
novinare u Skupštini grada Beograda. Ove godine programom rada Sekretarijata za 
kulturu u delatnosti bibliotekarstva planirana su sredstva za nabavku 
publikacija u iznosu od 22.887.000 dinara, a za ovaj otkup (pored njega postoji 
i jesenji) utrošeno je 6.509.393 dinara. Poziv izdavačima bio je upućen putem 
sredstava javnog informisanja 11. aprila 2003. godine. Autori i izdavači imali 
su pravo da ponude izdanja objavljena 2002/2003. godine, lektiru za osnovnu i 
srednju školu i dečiju literaturu bez ograničenja godine objavljivanja, s 
obzirom na to da je, kako se navodi u izveštaju povodom otkupa, ova vrsta 
literature izuzetno tražena i deficitarna u fondovima biblioteka. Pozivu se 
odazvalo 150 izdavača i 24 autora, koji su ponudili 2.800 naslova, a otkupljeno 
je 818 i to od 116 izdavača i 14 autora. Ukupno 19.939 primeraka knjiga. 
Odobren prosečni rabat bio je 27 odsto, a prosečna cena knjige iz prolećnog 
otkupa iznosi 326,50 dinara. Prolećnim otkupom knjižni fondovi biblioteka biće 
obogaćena za prosečno 1.175 primeraka knjiga. Zaključivanje ugovora sa 
izdavačima već je počelo, a knjige bi u bibliotekama trebalo da se nađu do 1. 
avgusta. Pored ovoga, Sekretarijat je ugovorio i pretplatu biblioteka na 34 
časopisa za umetnost i književnost (po dva primerka).
Komisija, koju je oformio Izvršni odbor Skupštine grada, radila je u sastavu: 
Jovan Radulović, predsednik, Dušan Ivanić, LJubinko Radenković, LJubica 
Pupezin, Tihomir Brajović, Olga Srećković-Franić, Verica Kovačević, Jasmina 
Ninkov i Zoran Zdravković. Održano je pet sednica na kojima je izvršen izbor 
izdanja, pri čemu je, kako se navodi u saopštenju, komisija "vodila računa o 
vrednosti izdanja ponuđenih za otkup i zahtevima biblioteka". 
Nisu otkupljena ona izdanja, saopštila je komisija, koja nisu bila kvalitetno 
štampana ili koja su otkupljena u velikom broju primeraka u prošlim otkupima pa 
za njih nije bilo potrebe u bibliotekama. Ostatak para koji je veći od polovine 
ostavljen je za jesenji otkup, kada se, kako to uvek biva pred Sajam knjiga, 
očekuje i pojačana izdavačka delatnost.  