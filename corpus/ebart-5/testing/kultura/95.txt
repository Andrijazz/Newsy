> Izvor: matf
> Datum: 
> Rubrika: kultura
> Naslov: DRAGAN VUJADINOVIĆ, NOVI DIREKTOR "PROSVETE", O NEDAĆAMA I PERSPEKTIVAMA 
> Članak:

PREDUZEĆA 

Imovina "Prosvete" procenjena na 4,5 miliona evra, ali i ko to bude platio neće 
moći da menja osnovni profil ovog izdavača. Pokušaćemo da izgladimo nesuglasice 
koje su postojale u našoj kući, kaže Vujadinović

TELEGRAFSKI rečeno "Prosveta" će preživeti i svoju i društvenu krizu, i bez 
muke će prebroditi privatizaciju kako i dolikuje ovoj staroj srpskoj izdavačkoj 
kući koja upravo slavi šest decenija rada pod ovim imenom i vek otkako je Geca 
Kon objavio prvu knjigu. 
Ovo bi mogao da bude zaključak iz dužeg razgovora sa Draganom Vujadinovićem, 
novim v. d. generalnog direktora ove kuće, posle ostavke književnika dr 
Milisava Savića. 
- Živimo u vremenu u kojem naši građani 80 odsto svojih prihoda troše na hranu 
i komunalije, a ostatak za ostale potrebe, najmanje za knjigu. To nije problem 
samo "Prosvete" nego čitave privrede zbog opšte krize koja je već duže prisutna 
u našoj zemlji - kaže ovaj istaknuti ekonomista, pisac dveju knjiga iz 
ekonomije i kolumnista dnevnog lista na privredne teme.
Sagovornik dodaje da je imovina "Prosvete" procenjena na 4,5 miliona evra, a to 
je velika garancija za dugoročnu stabilnost kuće. Ali, osnovni problem je što 
mesečna zarada od 2,5 miliona dinara tačno podmiruje plate sa svim porezima za 
109 zaposlenih. Što znači, da ova kuća mora da "obrne" mesečno 7,5 miliona da 
ne bi ulazila u gubitke. A poslednjih godinu dana ona ih nije imala. 
- Upravo smo morali da iselimo Antikvarijat iz zgrade SANU - dodaje 
Vujadinović. - Mi imamo tri sprata u knjižari "Geca Kon" i zbog toga nismo baš 
ugroženi. Posedujemo još četiri velike i pet malih knjižara u gradu, pa se 
nadamo da ćemo uz bolji rad nadoknaditi prostor koji smo pod zakup imali u 
zgradi Akademije. Nekada smo imali i jaku akvizitersku službu, pokušavamo da je 
opet obnovimo, kako bismo naša dobra izdanja prodavali školama, bankama i 
drugim ustanovama u Srbiji. Objavićemo ove godine sa ponovljenim izdanjima 
stotinak naslova i ostvariti prihod od 20.000.000 dinara. U saradnji sa oba 
sindikata i kolegijumom, mesečno ćemo održavati zajedničke sastanke kako bismo 
izgladili sve dosadašnje nesuglasice koje su postojale u kući. 
Direktor napominje da je "Prosveta" već u razgovorima sa Ministarstvom kulture 
i drugim državnim ustanovama kako bi se izbegla nerazumna prodaja "Prosvete" za 
male pare. Biće propisani uslovi da "Prosvetu" neće moći niko da kupi, kako bi 
u njoj odmah potom uselio banku ili kockarnicu...