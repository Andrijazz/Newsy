> Izvor: matf
> Datum: 
> Rubrika: kultura
> Naslov: LEOPOLD HAGER, austrijski dirigent
> Članak:


Zorica Kojić

INTERVJU

Iskusni austrijski meaestro Leopold Hager, odistinski je retka zverka u 
serioznim muzičkim vodama danas. Njegov neverovatan dar da se sa žudnjom uhvati 
u koštac sa svakim minijaturnim detaljom, obezbedivši mu unapred uspeh svojom 
otmenom muzikalnošću, častio ga je aplauzima u orkestru kako kažu nakon svake 
probe. Okej, aplauzi su se u međuvremenu preselili u auditorijum, kako već 
valja, na redovnom koncertu petkom "filharmoničara", ali mimo pljeskanja 
dlanovima kao uostalom obavezne telesne aktivnosti ovakvim "živim" prigodama, 
ma šta se na sceni zaista i dešavalo, u slučaju maestra Hagera utisak koji 
ostaje je mnogo dubljeg traga i višeznačniji. Nije to samo lep ton i perfektno 
određena tempa, protok, puls i činjenice stila - to je još i više odluka da se 
muzičari u svojoj zajednici kojom trenutno upravlja ohrabre u naumu da se 
zapute mnogo ambicioznijem zahtevu koji artikulišu sopstvenom imaginacijom i sa 
celokupnim znanjem i voljom duha kao ulogom. Treba li reći, u društvu ovakvog 
dirigenta orkestri najedamputa postaju upadljivo pametniji! A onda zatim i 
publika i društvo i... Budući da je Leopold Hager čuven po svojim diskografskim 
zapisima svih Mocartovih mladalačkih opera, a da je uostalom rođen upravo u 
Salcburgu gde je i studirao na uglednom "Mocarteumu", činilo se da bi u 
razgovoru trebalo krenuti baš odatle.
n Maestro Hager, možete li nam najpre nešto reći o eventualnoj sličnosti između 
kompozicija koje ćete ovom prilikom izvoditi sa našom Beogradskom 
filharmonijom, te vašeg reklo bi se uobičajenog posla u različitim operskim 
produkcijama po kojem ste već dobro poznati? Ima li, dakle, ikakve srodnosti 
između Mocartovih opera, ove Mocartove Simfonije K543 Es-dur i Honegerovog 
"Kralja Davida", na koju biste mogli da nam ukažete?
- Uobičajeno nema, ali znate, ovaj Honeger traje samo 66 minuta i svakako smo 
morali da nađemo komad koji je vremenski u tom smislu podesan za dopunu. Pa 
smo, znači, mogli da radimo njemu sličnu muziku u kombinaciji ili pak apsolutno 
kontrastnu, i to bi bio razlog baš ovako sačinjenom programu. Honeger kao što 
znamo ima veoma mnogo impresionističkog u sebi što čini da svaka veza sa 
Mocartom najvećim delom nadalje izostaje. No, on takođe na neki način isijava 
klasično značenje u onome što radi, pa bi se tu onda možda krila neka veza na 
koju ciljate.
n Našli smo Vas ovde u dvorani Filharmonije kako još do pre koji minut radite 
sa svojim solistima iz Honegerovog "Kralja Davida". Zanima nas o čemu ste 
razgovarali, o tome kako precizno da pevaju određene numere možda?
- Ne. Prva stvar je jezik, a oni dakle ovde pevaju na francuskom. Neki od 
izvođača ovde, znate, govore originalno srpski, hor recimo bugarski i tako 
dalje, pa sam ja morao da otkrijem kako da u ovom slučaju jezik dela ne bude 
stvarno problem, da to prevaziđemo kroz pružanje mog sopstvenog utiska kao 
dirigenta o muzici i pojedinim raspoloženjima u njoj. U svakom jeziku - to je 
veoma značajno - smatram da je važno doneti te stvari, zato što u suprotnom 
određeni auditorijum neće zbog prepreke u jeziku inače razumeti ništa, na 
primer u ovom slučaju na francuskom. Drugim rečima, obaveštavao sam ih kako da 
to ovaj put učinimo i koliko moćno i brzo to možemo, a takođe šta sve uraditi 
sa glasovima da bi se donela ideja ove muzike.
n Ovaj Honeger svakako je centralni komad, najvažnija tačka koncertne večeri 
koja vas sa našom Beogradskom filharmonijom očekuje, ali recite nam molim vas 
nešto o Mocartu. Rođeni ste u njegovom gradu - Salcburgu, studirali ste tamo na 
glasovitom "Mocarteumu"...
- Posisao sam ga s majčinim mlekom (smeh)! Mocart! Ne, ne, zaista sam ga radio 
veoma mnogo tokom svoje karijere, mislim u samom Salcburgu i bukvalno širom 
sveta. Ali, nakon izvesnog vremena, znate, ogladni se za nečim drugim, pa sam 
baš to promenio radeći u Luksemburškom simfonijskom orkestru kao čovek već 
veoma zainteresovan za impresionizam, uostalom i u slikarstvu, ali naročito u 
muzici. Dakle promenio sam tu orijentaciju u Luksemburgu i uspostavio vezu sa 
francuskom muzikom. A ja, znate, ionako mrzim da budem na bilo koji način 
"specijalist". Što recimo znači da volim više da radim različite stvari nego 
jednu jedinu. Međutim, ponekad je stvarno lepo vratiti se Mocartu.
n Ima li u vezi te vaše "impresionističke" naklonosti ikakvih "francuskih" 
elemenata u Mocartovoj muzici?
- Ne (kategorično)! Ne, ne, možda nešto malo u "Pariskoj" simfoniji, ali ona 
najzad potiče iz doba kada je Mocart živeo u Parizu, pa nam tu donekle on 
pokazuje uticaj one "legerezza" francuskog naroda, kako bih rekao, kao uostalom 
i u nekim delima nastalim upravo povodom ovog njegovog pariskog boravka, ali 
konkretno u ovoj Simfoniji Es-dur bojim se da toga nema ni malo.