> Izvor: matf
> Datum: 
> Rubrika: kultura
> Naslov: Rokenrol, sada!
> Članak:


Piše: Aleksandar Žikić

Špageti vesterni spadaju u kategoriju kulturnih artefakata dvadesetog veka koji 
će uvek, bez obzira na vreme, prilike, trendove i aktuelna talasanja na 
svetskoj sceni biti, oprostite na izrazu, kul. Isto važi i za njihove teme, 
kojima se svojevremeno proslavio danas jedan od najcenjenijih autora filmske 
muzike Enio Morikone. Morikoneova muzika izdržala je sve testove vremena i već 
više puta je reciklirana, budeći uvek ista osećanja kao kad smo imali daleko 
manje godina i daleko više prirodnosti. U tom smislu, ideja da se mladi, 
uglavnom garažni bendovi sa različitih strana sveta (od Australije, preko 
Amerike i Kanade, do Švedske, Italije i Hrvatske) prihvate obrađivanja njegovih 
najpoznatijih tema verovatno je izgledala veoma dobro na početku.
Po realizaciji, izgleda, možda, još bolje. Jer šta se desilo? Na albumu "For a 
Few Guitars More" (Mascom/Dancing Bear), jednom od prvih legalnih licencnih 
izdanja kod nas posle mnogo "godina i mraka" svi bendovi su, kao po dogovoru, 
pristupili poslu sa maksimumom respekta prema originalima, ali i jasnom željom 
da se ne zaustave na pukoj reprodukciji. Rezultat su verzije koje sadrže važan 
delić duboko ličnog odnosa prema zvucima koji su imali značajnog udela pri 
odrastanju nekoliko generacija. Verzije su, dakle, komptentne, ali ne i 
sterilne, evokativne, ali ne i staromodne. Posebno je zanimljiva činjenica da 
zagrebački sastav sjajnog imena "The Bambi Molesters" ne zvuči nimalo 
inferiorno u ovoj konkurenciji. Naprotiv, njihova diskretna, emotivna i efektna 
obrada naslovne teme iz filma "A Gun For Ringo" (1965) Dučija Tesarija priziva 
ne samo uzbudljivi duh špageti vesterna, već i neka srećnija vremena na 
rokenrol sceni bivše Jugoslavije.