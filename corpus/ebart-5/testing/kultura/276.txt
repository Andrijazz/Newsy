> Izvor: matf
> Datum: 
> Rubrika: kultura
> Naslov: pozorištarije
> Članak:


Piše: jovan ćirilov

Ovih dana me je jedan prijatelj pitao da li znam koje je sve knjige objavio 
američki reditelj i teoretičar novog pozorišta Ričard Šekner. Iako dosta dobro 
poznajem rad ovog reditelja koji je 1969. godine jedino u Beogradu prikazao 
svoju danas istorijsku predstavu "Dionis 69", ne znam šta je sve publikovao.
Počeo sam da tražim po pozorišnim leksikonima jedinicu o Ričardu Šekneru. 
Američki pozorišni leksikoni prate uglavnom brodvejsko komercijalno pozorište, 
nemačke imaju jedinicu o Livingu i o svojim modernim rediteljima, naše ni 
govora da spominju jednog Šeknera. Tek sam u jednom poljskom leksikonu 
Savremenog svetskog pozorišta iz 1980. godine našao jedinicu o Šekneru, koji je 
živa istorija savremenog avangardnog pozorišta Amerike i sveta. Njegova 
inovativna umetnost vrhunila je na razmeđi 60-ih i 70-ih godina XX veka.
Posle toga sam osetio malu grižu savesti što sam se poduhvatio drugih poslova 
umesto da sa estetičarem Miškom Šuvakovićem (koji je već izdao drugo izdanje 
svog u svetu jedinstvenog Pojmovnika moderne i postmoderne likovne umetnosti 
posle 1950) realizujem ideju o Rečniku modernog i postmodernog pozorišta. 
Napravili smo alfabetar, dogovorili se kako ćemo raditi, podelili jedinice, s 
tim da on piše pojmove i pokrete, a ja pojedince. Ali, uglavnom zbog mene, 
posao slabo napreduje. Svakodnevna pozorišna pragma i publicistika odvodi me od 
rada na ovom jedinstvenom svojevrsnom leksikonu, koji još niko na svetu nije 
sastavio.
Moje pozorišne kolege u svetu, od kojih neke imaju i svoju izdavačku kuću, 
rekle su mi da uporedo radimo englesku varijantu. Složio sam se. Bilo bi 
prirodno da takav leksikon izađe u Beogradu, gde je na Bitefu učestvovala elita 
svetskog pozorišta. Mnoge potencijalne leksikonske jedinice još hodaju ovim 
Zemljinim šarom - Bruk, La Mama, Zadek, Džudit Malina, Ljubimov, Barba...
Možda ću već sutra da sednem za kompjuter i nastavim rad na našem leksikonu.
