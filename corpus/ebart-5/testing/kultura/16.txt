> Izvor: matf
> Datum: 
> Rubrika: kultura
> Naslov: ZAVRŠENE GLUMAČKE SVEČANOSTI U POŽAREVCU 
> Članak:


Požarevac, 7. aprila 

Predstavom van konkurencije "Zver na mesecu" Beogradskog dramskog pozorišta 
završene su osme Glumačke svečanosti "Milivoje Živanović" u Požarevcu, a 
preksinoć je okončan program selektora Jovana Ćirilova za nagrade. Igralo je 
Narodno pozorište iz Beograda "Neprijatelja naroda" po Ibzenu u režiji Bore 
Draškovića. 

Stručni žiri (LJiljana Blagojević, dramska umetnica-predsednik, reditelj 
Nebojša Bradić i Aleksandar Milosavljević, pozorišni kritičar, saopštio je da 
je osmu Statuetu "Milivoje Živanović" dobila Đurđija Cvetić za ulogu Skupa, 
tvrdice i despota koji je i sopstvenu kuću pretvorio u tvrđavu u istoimenoj 
drami Marina Držića u režiji Jagoša Markovića i u izvođenju ansambla 
Jugoslovenskog dramskog pozorišta iz Beograda. 

Igrajući ulogu muškarca Đurđija Cvetić se preobrazila - maskom i umećem - tako 
da je stala rame uz rame kao dobitnik "Milivoja" sa svojih sedam kolega - 
glumaca: Ljubom Tadićem, Petrom Banićevićem, Draganom Mićanovićem, Vojom 
Brajovićem, Gojkom Šantićem, Mišom Janketićem i Predragom Ejdusom.