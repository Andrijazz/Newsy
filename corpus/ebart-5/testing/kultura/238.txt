> Izvor: matf
> Datum: 
> Rubrika: kultura
> Naslov: Piše Danko JEŠIĆ
> Članak:


Šejn Blek je prvi scenarista u Holivudu koji je devedesetih godina dobio više 
od milion dolara za napisani scenario. Njegov potpis nose scenariji za 
kompletan serijal Smrtonosno oružje i filmove Poslednji skaut i Poslednji 
akcioni heroj. Posle izuzetnog komercijalnog (a postoji li drugi u Holivudu) 
uspeha, Blek je odlučio da napravi pauzu i posveti se trošenju novca i 
pripremanju veoma ličnog filmskog projekta. Kako to obično biva, to je bila 
prilika da se oproba i kao reditelj, a rezultat je film Kiss, Kiss, Bang, Bang, 
koji pod ovim nazivom igra i u srpskim bioskopima. Film govori o dvojici 
slučajnih partnera koje tumače dvojica nekadašnjih vunderkinda, a danas bludnih 
sinova Holivuda - Robert Dauni Junior i Val Kilmer. Obojica sjajni glumci, 
dokazali su ono što je već bilo poznato - Dauni je dosledan u iznošenju svoje 
duše na videlo, a Kilmer kameleonski superioran u savladavanju novih likova. 
Dauni tumači lik sitnog kriminalca koji slučajno upada u svet glume, upoznaje 
privatnog detektiva homoseksualca (u tumačenju Kilmera) i onda njih dvojica 
moraju da reše zamršen slučaj koji se od bezazlenog praćenja pretvara u pravo 
krvoproliće. U sve je to umešana i Daunijeva ljubav iz mladosti u visoko 
erotizovanom tumačenju Mišel Monahan. 
Ovaj film je po mnogočemu neobičan. Prvo, donosi priču o partnerstvu homo i 
heteroseksualca bez filozofiranja i ljigavih delova. Moguće je da će posle 
briljantnog tumačenja Vala Kilmera od sada u filmovima postojati i novi lik - 
mačo gej. Drugo, struktura filma je namerno razbijena na više epizoda od kojih 
neke dobijaju smisao tek uz arhaičnu formu naratora, koga igra Dauni. Treće, 
ceo film predstavlja veliku posvetu gangsterskim filmovima iz pedesetih godina 
prošlog veka i literaturi koju su pisali Rejmond Čendler, Dešajel Hemet ili 
Elmor Leonard. 
Kao i u većini Blekovih scenarija, glavni pokretač radnje je otmica, a kasnije 
se iz nje razvija čitav niz opasnih situacija u koje glavni junaci upadaju. 
Iako će gledalac u ovom filmu videti uobičajenu holivudsku porciju ubistava, 
krvi i suza, ne bi bilo pogrešno da se ovaj film definiše i kao crna komedija.
Glavni junaci u velikoj meri preuzimaju obrazac koji su postavili Džeri Luis i 
Din Martin, a u ovom slučaju smotani i priglupi partner je Dauni, a uglađeni i 
lucidni je Kilmer. 
Cela ideja omaža/parodije funkcioniše dobro pre svega zbog inteligentnih 
dijaloga i sjajne uloge Vala Kilmera koji predstavlja pravi stub ovog filma. Do 
poslednje četvrtine, sve funkcioniše gotovo besprekorno, a onda, kao da se 
uplašio puta kojim je krenuo, reditelj upada u zamku preterivanja. U želji da 
kritikuje Holivud koji ga je načinio bogatim, Blek pokušava da kroz parodiranje 
tipičnog zaslađenog kraja (oživljavanje mrtvih junaka, varijacije na temu "šta 
je bilo posle", ismevanje kraja Gospodara prstenova) zada aždaji smrtonosni 
udarac, ali samo uspeva da svom filmu oduzme zasluženi klimaks. Ipak, ovo je 
film koji će se pamtiti, koji sigurno neće ostaviti nikog ravnodušnim i sigurno 
jedan od deset najboljih koji će se gledati ove godine.