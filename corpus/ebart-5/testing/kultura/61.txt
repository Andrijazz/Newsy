> Izvor: matf
> Datum: 
> Rubrika: kultura
> Naslov: OTVARANJEM NOVOG KNJIŽARSKOG I GALERIJSKOG PROSTORA  "PROSVETA" JUČE PROSLAVILA 
> Članak:

59 GODINA POSTOJANJA

- DUŠE starih evropskih gradova krase i knjižare, neke od njih postoje iz 
vremena kada su štampane prve knjige. Obično se nalaze u oronulim zgradama, 
uvek u prizemlju, a često i u podrumima. I ova knjižara je, bar za naše 
prilike, stara. Tačno pre 99 godina ovde je ugledala svetlost dana prva knjiga 
koju je štampao vlasnik Geca Kon. Na mestu gde se mi nalazimo nikad se nisu 
prodavale knjige, ali tu su čuvane.
Ovim rečima juče je, na proslavi 59 godina postojanja "Prosvete", direktor ove 
kuće dr Milisav Savić otvorio novih 220 kvadrata knjižarskog i galerijskog 
prostora u knjižari "Geca Kon" u Beogradu u kome će se prodavati stara izdanja 
i suveniri uz bezalkoholna i žestoka pića u baru.
- Duboko verujemo da će taj prostor biti ne samo stecište ljubitelja knjige već 
i svih pisaca. Onako kako je to radio i želeo veliki Geca Kon čijoj se seni i 
ovoga puta klanjamo - dodao je Savić.
Izrazivši nadu da će ovaj prostor postati okupljalište onih koji knjige pišu i 
onih koji ih čitaju, Aleksandar Gatalica je dodao da je ovaj nivo knjižare i 
otvoren za "Prosvetine" pisce i "Prosvetine" čitaoce.
A Beograd je dobio pravu i prvu na Balkanu veliku robnu kuću za knjigu i 
umetnost.