> Izvor: matf
> Datum: 
> Rubrika: kultura
> Naslov: IN MEMORIAM
> Članak:


Solista beogradske Opere Đorđe Đurđević, koji je karijeru počeo 1951. kao član 
hora u Srpskom narodnom pozorištu u Novom Sadu, preminuo je u Beogradu, u 78. 
godini. Đurđević, rođen je 1926. godine u Šimanovcima kod Sremske Mitrovice, u 
Narodnom pozorištu u Beogradu je od 1952. godine, najpre kao član hora, a od 
1956. i kao solista. Dobitnik niza nagrada, Đurđević je od 1973. do 1977. 
godine bio i direktor Opere i Baleta nacionalnog teatra. Nastupao je u 
predstavama i na solističkim koncertima u Poljskoj, Belgiji, Čehoslovačkoj, 
Portugaliji, Španiji, Italiji, Nemačkoj, Francuskoj, Švajcarskoj, Austriji, 
Sovjetskom Savezu... Posebno uspešne bile su njegove uloge u delima domaćih 
autora, kao i u slovenskom repertoaru: Kralj Milutin u Rajičićevoj "Simonidi", 
Redžep u operi Stanislava Biničkog "Na uranku", Iguman Stefan u "Gorskom 
vijencu", Mitke u Konjovićevoj "Koštani", Gremin u "Evgeniju Onjeginu", Pimen u 
"Borisu Godunovu", Don Bazilio u "Seviljskom berberinu", a posebno se istakao 
trostrukom ulogom u "Hofmanovim pričama". SEEcult.org