> Izvor: matf
> Datum: 
> Rubrika: kultura
> Naslov: "Iz naše produkcije" Centra za muziku Kolarčeve zadužbine: Kris Džeret (V. 
> Članak:

Britanija, klavir) u dvorani Zadužbine

Zorica Kojić

koncert

Pobuna u Kronštatu 1905, uvod u boljševičku sovjetsku revoluciju ili u 
anarhistički raj kneza Petra Aleksandroviča Kropotkina, hm, kako god, tek na 
sceni Kolarca zbio se nekako baš povodom toga filmsko-pijanistički spektakl, 
kakvih je u Beogradu i širesrpski bilo tek par u poslednje vreme, ne računajući 
onaj neuništivi karakter imena Kristina iz čuvenog Šijanovog ostvarenja. Bilo 
kako bilo, pijanista srednjih godina i vrlo uzbudljivog i provocirajućeg 
prezimena - Kris  Džeret - došao je u organizaciji Centra za muziku Kolarčeve 
zadužbine u Beograd da uživo predstavi svoj gotovo pa desetogodišnji autorski 
projekat originalne klavirske "pratnje" za legendarnu Ejzenštajnovu "Krstaricu 
Potemkin", sve zajedno na sceni Kolarca.
Najavljen kao džez pijanista, što dodatno raspomamljuje duhove u sali i okolo 
na temu šta-li-mu-je-dođavola-Kit-Džeret, Kris Džeret ipak najmanje opstaje u 
okvirima džez žanra, ne računamo li njegovo očigledno korišćenje tehnologije i 
postupka dugotrajne improvizacije i povezivanja motiva u niz, koji bi mogli 
biti preuzeti iz rečene provenijencije. Njegov klavirski "Potemkin" ipak više 
baštini iz njegovih eventualnih serioznih uvida - Šostakoviča pre svih, a onda 
folk meditacija i gerilskih subverzija na temu revolucionarnih sovjetskih 
pesama, ovde do izvesne generacije vrlo dobro znanih, ukrštajući ih u vidu 
beskonačnog potpurija u smeni visokonaponskog temperamenta i spiritualnih 
odmorišta. Čvrsto, dobro organizovano, osmišljeno, nadahnjujuće, senzacionalno. 
Ne samo kao prost podupirač za veliki ekran, već i kao samostalna muzika za 
uživanje. Šta reći - Viva L'Anarchie!