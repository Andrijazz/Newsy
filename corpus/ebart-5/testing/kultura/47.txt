> Izvor: matf
> Datum: 
> Rubrika: kultura
> Naslov: Završni pečat "bilbord turneje" u Rexu: "Slikari putuju 2"
> Članak:


Specijalnom prezentacijom u beogradskom Kulturnom centru B92 "Rex", 
holandsko/nemački putujući slikari Rene Klareenbeek i Dagmar Drews, završili su 
svoj projekat u kome su izložena sva mišljenja učesnika projekta "Slikari 
putuju 2" koja su sakupljena tokom njihove zanimljive "bilbord turneje" duž 
prostora 
ex-Jugoslavije. Ovi moderni glasnici krenuli su u avanturu posebnim "bilbord 
kombijem" iz Haga, želeći da saznaju šta obični ljudi na Balkanu misle o 
događajima iz prošlosti i kako danas gledaju na budućnost. Svoje pokretno 
platno, izlagali su na trgovima i ulicama, a ilustracijama i tabu pitanjima 
koje je ono sadržalo, provocirali su prolaznike, aktiviste i umetnike da ličnim 
komentarom daju svoj pečat i na taj način i sami postanu njegovi autori. U 
prosesu neprekidnog nastajanja, od grada do grada, preko postojećih, nicale su 
nove bilbord slike, koje sada čine svojevrsnu zbirku svedočanstava o životnoj 
svakodnevici na teritoriji bivše Jugoslavije. "Slikari putuju" u svojim 
umetničkim pohodima kombinuju tradicionalne slikarske alatke kao što su obične 
četke i boja za krečenje, sa modernim tehnikama informacione tehnologije.
U dvočvasovnoj prezentaciji fotografija projekta i priču njihovih autora, 
prisutna publika u Rexu detaljno je mogla da sagleda najzanimljivije momente sa 
njihovog putovanja od Haga, preko Ljubljane, Kumrovca, Knina, Zagreba Sarajeva, 
Pala., Srebrenice, Beograda, Kosovske Mitrovice i Prištine, do Skoplja. Uz puno 
tenzije, preko naslikanog terena za stoni tenis, na bilbordu iz Kosovske 
Mitrovice, odvijala se živa prepiska, između nekoliko mlađih ljudi iz južnog 
albanskog i severnog srpskog dela grada. Nakon dugotrajnog pisanog natezanja, 
ovi mladi ljudi uspeli su da pronađu način i započnu međusobnu komunikaciju, a 
ovu svojevrsnu utakmicu završe, u prijateljskom razgovoru u za njih inače, 
zabranjenim delovima Kosovske Mitrovice.
I kroz ostale primere jasno se čita težnja ovih autora da kroz umetnost koja ne 
poznaje granice, pomognu ljudima da za početak progovore o svojim problemima, i 
tako naprave prvi korak, ka njihovom rešenju. Rene i Dagmar zajedno sa svojim 
asistentom Majom Čvoro insistirali su da sprovode svoj projekat bez zaštite 
policije, iako su nekad i haške tablice, bile dovoljan razlog da izazovu burne 
reakcije i negodovanja. Kao omaž svom projektu i tački u kojoj završavaju svoj 
put umetnici su, u Ohridu izložili bilbord sa mapom stare Jugoslavije preko 
koje je pisalo "mentalni alfabet". Ovo je možda najbolji komentar, za sve slike 
i hiljade ličnih zapisanih poruka nekadašnjih Jugoslovena. Na konstantno 
dostupnom interaktivnom sajtu (www.painter.nl) čitav ovaj umetnički poduhvat 
može da se vidi i u virtuelnom prostoru.