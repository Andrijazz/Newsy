> Izvor: matf
> Datum: 
> Rubrika: kultura
> Naslov: PREVODILAC I ROMANOPISAC: STANICA LAZAREVIĆ 
> Članak:


Predstavila nam je drame Erika Emanuela Šmita, višestrukog dobitnika 
Molijerovih nagrada, i objavila svoj prvi roman. - Od Alena Delona do Šmita i 
pariskih intelektualnih krugova 

Stanica Lazarević, energična mlada žena, pre neku godinu lično je na premijeru 
u Narodnom pozorištu u Beograd dovela slavnog pisca Erika Emanuela Šmita čije 
su se "Zagonetne varijacije" igrale na Sceni "Raša Plaović". Rođena je kod 
Valjeva, a više od deset godina živi i radi u Parizu. Nedavno je u Klubu Nove 
demokratije u Beogradu promovisala svoj prvi roman "Grad svetlosti i u njemu 
tama". Tema: život emigranata, sudbina naše Milice i njenog muža, Francuza Žan 
Pjera. Teškoća življenja u kojoj se sve više nalaze i zatiču narodi raznih 
zemalja, postaje - teškoća veka. 

Razgovaramo sa Stanicom koja prevodi sa srpskog na francuski i sa francuskog na 
srpski jezik, autor je i jedne drame "Oni niotkuda" koja je igrana u 
kragujevačkom Teatru "Joakim Vujić". Posle "Zagonetnih varijacija" beogradska 
publika prosto hrli u Beogradsko dramsko pozorište čija je obnovljena zgrada 
počela rad premijerom "Frederik ili bulevar zločina". Ostale su za izvođenje 
još dve prevedene Šmitove drame "Posetilac" i "Slobodoumnik". 


  INTERVJU  

* Planetarna je sudbina ljudi da se uključuju u manje ili veće migracije. To je 
tema i literature, filma i ostalih umetnosti. Šta je Vas inspirisalo da 
napišete roman na tu temu, s obzirom da niste klasičan "emigrant"? 

- Mene su inspirisali Lamartin, Bodler, Igo, Šatobrijan, Madam de Stal... Tema 
mog romana je teškoća življenja u tuđoj zemlji čak i ako je ona dobrovoljno 
izabrana. Traganje za srećom u "obećanoj zemlji" nema uvek i srećan epilog. Sve 
koje je privukla varljiva svetlost Pariza, umesto željenog sna, na kraju se 
pojavljuju otuđenost i očaj. Zaraženi "virusom" Pariza, na kraju gube nadu i 
prizivaju Boga. Poput Igoovih junaka i moji preziru prirodu i to im se sveti. 
Dok pratimo tužne sudbine tih likova nemamo osećaj da će se izlečiti. 

Društvena džungla 

* Da li su likovi u Vašem romanu autentični? 

- Jesu. Oni imaginarni nisu kopirani, nego življeni. Pisala sam na način na 
koji bi mogli da imaju i prošlost i budućnost, koliko god ona tužna bila, na 
Balzakov način, pa se ponekad čini kao da su pobegli iz romana i nastanili se u 
realan život. Ali, za razliku od Balzakovih, moji likovi nemaju strasnu 
energiju niti razarajuću strast. Oni su bačeni u društvenu džunglu u kojoj je 
žestoka borba sa životom i opstankom, koja ih onemogućava da se ispolje, pa 
umesto do trijumfa dovodi ih do ništavila. To je priča o svim dobrovoljnim 
zatočenicima "grada svetlosti". Većina ih dolazi iz zemalja zahvaćenih ratom, 
pokušavaju da se spasu spoznajući veru u Boga. Međutim, njihova vera u 
proviđenje varira. Svi su bili nestrpljivi da se rode a plaču što su rođeni. U 
tom stranom, lukavom gradu, centru drame, svemira i umetnosti, puno je 
ravnodušnih ljudi prema njihovoj sudbini. Zato su mnogi "grad svetlosti" 
smatrali svojim izgnanstvom, a nebo u koje su često upirali pogled iz kojeg je 
još češće padala kiša kao što to biva u Parizu - stalnim boravkom. Toliko, da i 
od sreće strepe, jer je kratkotrajna, bolna i varljiva. 

* Kako ste od prevodioca, pre toga ste bili profesor francuskog jezika u dve 
beogradske gimnazije, postali pisac drame i sada romana? Vi, svakako, niste 
išli u Pariz "trbuhom za kruhom"? 

- Nikako. Završila sam Alijansu, pa sam se upisala na Sorbonu i završila srpski 
jezik i književnost. Bila sam najbolji student u grupi na katedri kod profesora 
Pola Lui Toma, koga smatraju najboljim slavistom u Evropi. Zahvaljujući mom 
profesoru, upoznala sam mnoge Francuze intelektualce, kao i poznatog glumca 
Alena Delona. Predstavu "Zagonetne varijacije" sa Delonom u glavnoj ulozi, 
gledala sam četiri puta u Teatru Marinji. On me je upoznao sa Šmitom. Gospodin 
Šmit mi je odmah dao ugovor i pravo da prevedem njegove drame na srpski jezik. 
Četiri drame trebalo je da prevedem za četiri godine, ja sam iz prevela za - 
četiri meseca! I mada g. Šmit ne voli da putuje i prisustvuje premijerama, 
uspela sam da ga dovedem u Narodno pozorište, a sada je poslao pismo, mada je 
iskreno želeo i da dođe. Ali, kao što znate premijera je nekoliko puta odlagana 
zbog rekonstrukcije Beogradskog dramskog pozorišta i on više nije imao 
slobodnih termina. 

Inspiracija na Monparnasu 

* Ostaje da vidimo još dve drame koje ste preveli: "Posetilac" i 
"Slobodoumnik"? 

- Tačno. "Posetilac" je drama koja je dobila tri Molijerove nagrade i to je već 
klasika koja se igra u celom svetu, a "Slobodoumnik" je dobio, čak, šest 
nagrada Molijer! Ove dve drame su mnogo bolje nego "Zagonetne varijacije" i 
"Frederik" koje su popularnije jer u prvoj igra Delon, a u drugoj Belmondo. 
Sada sam prevela i jednu Šmitovu priču koja bi trebalo da se dramatizuje i 
verovatno će da se igra u Pozorištu "Boško Buha" u režiji Nebojše Bradića. 

* Vi, očigledno, volite pozorište. Da li ste ponudili svoju dramu "Oni 
niotkuda" nekom francuskom teatru? 

- Jesam i tu sam pomalo razočarana. Stavili su je u fioku i rekli: "Nije 
trenutak, da sačekamo drugu priliku". Jer, ja tu dosta kritikujem Francuze a to 
njima ne odgovara. 

* Ima i naših pisaca i slikara u Parizu. Da li se od literature može živeti? 

- Mnogo teško. Ja od pisanja ne živim, jer ovde ni honorar nisam dobila. 
Međutim, dobro sam udata i to mi pomaže. Pre udaje sam radila neke komercijalne 
poslove i uspela da zaradim za skromnu garsonjeru u centru Pariza. Tamo, na 
Monparnasu, u tom stančiću sa dva divna balkona, dobijam inspiraciju za pisanje 
i prevođenje. 

* Šta Francuzi, konkretno Parižani, sada čitaju? 

- Ono što je upravo izašlo iz štampe, sve što je novo. Poznata kuća FNAC ima 
svoj kutak gde su izložena sva nova i sva nagrađena dela. Jer, nagrada 
preporučuje da se knjiga pročita. Sada je veoma popularna mlada Ameli Notomb. 
Nema više od trideset godina, i što god objavi to je - hit! Nju objavljuje jak 
izdavač "Albert Mišel" koji objavljuje i Šmita. Popularan je i Jan Kafalek, 
Bretonac poreklom. Što god objavi tu je i nagrada. Često dolazi u restoran u 
kući u kojoj stanujem.