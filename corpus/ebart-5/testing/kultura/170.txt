> Izvor: matf
> Datum: 
> Rubrika: kultura
> Naslov: K&K
> Članak:


Zorica Tomić kulturolog

Prošle nedelje je na Brionima, pod sloganom "Znanjem do uspeha", održan Treći 
međunarodni kongres za odnose sa javnošću regije Alpe Adria, PRO PR 2005. U 
nameri da se ukaže na važnost profesionalizacije odnosa sa javnošću u svim 
aspektima društvenog komuniciranja, na kongresu su predstavljena brojna 
zanimljiva predavanja, radionice, okrugli stolovi i prezentacije medijskih 
scena zemalja regije. 
Polazeći od teze da u vreme dominacije medijske kulture mediji više ne 
predstavljaju stvarnost već je zapravo kreiraju, kongres je ukazao na važnost 
adekvatne, etičke i blagovremene komunikacije sa javnošću kao nezobilaznog 
modela razmene poruka i informacija. 
Jedno od najvažnijih usmerenja u odnosima sa javnošću svakako se odnosi na 
kreiranje ugleda kako pojedinaca i korporacija tako i političkih partija. Zato 
je od izuzetne važnosti poznavanje medijskog prostora određene regije, kako bi 
se mogli pratiti komunikacijski kanali, ekonomski trendovi, potrošačke ili 
političke promene, aktivnosti konkurencije u tržišnom i političkom okruženju, 
kao i segment oglašavanja u vidu osmišljavanja i realizacije različitih 
marketinških, odnosno reklamnih kampanja i zakupa medijskog prostora.
Na kongresu je ukazano na osnovne principe i brojne faktore kreiranja ugleda, 
društveni i komunikativni ambijent u kojem se on oblikuje i predstavlja, čime 
je pokazano u kojoj meri je PR sa svojim ogromnim mogućnostima ne samo 
delotvoran već i nezaobilazan oblik savremene, promišljene i planirane, ali 
iznad svega dalekosežne i civilizovane komunikacije.
U čarobnom ambijentu Nacionalnog parka Brioni, brojni učesnici i predavači 
besprekorno organizovanog kongresa, imali su priliku da unaprede svoja znanja 
iz oblasti strategija i tehnika komuniciranja sa javnošću, ali više od toga i 
da razmene iskustva i uspostave bliže profesionalne kontakte sa kolegama iz 
regije. Učešćem na ovom kongresu, profesionalci iz naše zemlje pokazali su kako 
se  mimo politike mogu praviti koraci ka Evropi.