> Izvor: matf
> Datum: 
> Rubrika: kultura
> Naslov: Nagrade za višegodišnji doprinos Beogradskom dramskom pozorištu
> Članak:


- Dan Beogradskog dramskog pozorišta obeležavamo 20. februara, kada je 1948. 
izvedena prva predstava "Mladost otaca", po tekstu Borisa Gorbatova u režiji 
Petra S. Petrovića. Nagrade za višegodišnji doprinos BDP i pozorišnom životu u 
Srbiji, koje smo dodeliti ovom prilikom, već su deo tradicije - rekao je 
Nebojša Bradić, upravnik BDP.
Nagradu "Tatjana Lukjanova" za najbolja umetnička ostvarenja dobio je Boris 
Komnenić, za ulogu Jane u predstavi "Razneseni" Sare Kejn u režiji Đure Tešić, 
kao i za ulogu Hardinga u predstavi "Let iznad kukavičjeg gnezda" Dejla 
Vesermana u režiji Žanka Tomića. Zoran Erić je ovu nagradu dobio za originalnu 
muziku u predstavi "Mala trilogija smrti", po tekstu Elfride Jelinek u režiji 
Nebojše Bradića. Predragu Ejdusu je za ulogu Dagija u predstavi "Delirijum 
Tremens", pisca i reditelja Gorana Markovića, kao i za ulogu Salijerija u 
predstavi "Amadeus" Pitera Šefera u režiji Alise Stojanović, uručena nagrada 
"Tatjana Lukjanova". Tom prilikom, Ejdus je rekao da mu je ova nagrada naročito 
draga, jer je svoju karijeru započeo kao stipendista BDP.
Priznanja za rad u BDP, dodeljena su Oliveri Milosavljević, sufleru i 
suficijentu, kao i Željku Nikoliću i Dejanu Stojkoviću zaposlenima u 
administraciji i na biletarnici. U sastavu žirija za dodelu nagrada i priznanja 
BDP, bili su Željko Jovanović, Maša Stokić i Ivana Dimić. "Ove godine, u BDP je 
izvedeno 400 predstava, sa gostovanjima 450, od kojih je bilo 11 premijera, dok 
je pozorište posetilo 800 hiljada gledalaca. Nadamo se da će naredna godina, u 
kojoj obeležavamo 60 godina postojanja BDP, biti još uspešnija od ove koja je 
za nama, jer svaki novi početak nova je prilika da se pozorište shvati", rekao 
je Bradić, dodavši da sve predstave nisu bile savršene, ali da su živele i 
menjale se svakim svojim novim izvođenjem.