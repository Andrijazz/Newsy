> Izvor: matf
> Datum: 
> Rubrika: kultura
> Naslov: NONAME 2, Međunarodni festival grafičkih komunikacija
> Članak:


Danas se završava radni deo NoName2 festivala koji je trajao četiri dana, od 
15. do 18. juna. Za to vreme festival je imao veoma zanimljive i provokativne 
sadržaje, od predavanja i prezentacija do performansa. U sredu uveče Rastko 
Ćirić govorio je o grafičkom dizajnu Miloša Ćirića, a autorsko veče imao je 
gost iz Francuske Mišel Buve. On je izabrao temu "Grafički dizajn i umetnik 
plakata u Parizu". U četvrtak uveče predstavili su se dr Predrag Vujović, 
teoretičar i praktičar PR i vlasnik agencije za PR, sa predavanjem "DiPR=duboko 
(deep) promišljena komunikacija", a zatim Dejan Atanacković (SACI-Studio Art 
Centers Internacional, Firenca) i Edoardo Malađiđi sa Akademije lepih umetnosti 
iz Firence. Atanacković je predstavio svoj projekat "Outside" koji se sastoji 
od serije izložbi, predavanja i publikacija, kao i razmene studenata umetnosti. 
Malađiđi je govorio o iskustvima tokom humanitarnih akcija u Rumuniji i u 
Avganistanu, kao i svom neobičnom delu "Palata od pirinča".
Gošća iz SAD, Kristina Džejkobsen, koja trenutno predaje dizajn u jednom 
koledžu u Saudijskoj Arabiji, održala je u petak predavanje "Izazov podučavanja 
dizajna u SA". Prezentaciju je imala i Mira Kumari, dizajner britanskog izdanja 
Voga, a glavni program bilo je autorsko veče Dena Rajzingera, najznačajnijeg 
dizajnerskog imena na ovom festivalu. Potom se predstavio Filip Butje iz 
agencije LAMTAR iz Pariza sa tezom: "mediuMessage: zašto je vizuelna 
komunikacija više od vizuelnog". Učesnici neobično zanimljive tribine na kraju 
programa bili su: Mileta Prodanović - profesor beogradskog FLU, Milosav Saki 
Marinović - dramaturg, teoretičar i praktičar u oblasti advertajzinga 
(oglašavanja) i Miloš Arizović - dizajner iz Beograda i, kao moderator, Ljubica 
Jelisavac - istoričar umetnosti. U subotu, Vladimir Čeh govoriće na temu 
"Lepota je u očima onog koji gleda", i, na kraju, biće dodeljen Gran pri 
festivala NoName2: LOGO STAR 2005. Ovim se završava radni deo manifestacije, a 
"expo" traje do 5. jula.
U ove svetle, tople, letnje dane Čačak je u znaku svetskog i domaćeg dizajna, 
koji je, definitivno, postao deo naših života i naše stvarnosti. Dizajn može 
biti samo instrument u kandžama marketinga, ali može biti i vrhunska umetnost. 
U rukama majstora dizajn je jednostavna, lepa, privlačna stvar. Najbolji 
dizajneri na svetu, kakav je sigurno naš gost iz Izraela Den Rajzinger, bave se 
nekom vrstom "zen dizajna". Samo od jedne crte i mrlje, iz poteza, poput 
srednjovekovnih  srpskih prepisivača iz Resave ili drevnih istočnjačkih carskih 
pisara-grafičara, savremeni dizajneri kreiraju originalne znakove koji ispisuju 
nove stranice postmoderne civilicacije. Najbolji dizajn je "zen dizajn" - 
kratko, jasno, duhovito!
Organizatori NoName2 festivala su Dom kulture u Čačku i Blažina dizajn studio 
iz Beograda. Postavka je na svetskom nivou, a realizovana je domaćim kreativnim 
snagama.