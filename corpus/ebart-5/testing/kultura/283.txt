> Izvor: matf
> Datum: 
> Rubrika: kultura
> Naslov: Međunarodni studentski filmski kamp, od 1. do 18. avgusta
> Članak:


Prvi međunarodni studentski filmski kamp nazvan "Interakcija", u organizaciji 
Nezavisnog filmskog centra Filmart, biće održan od 1. do 18. avgusta na 
Zlatiboru, najavljeno je juče na konferenciji za novinare u galeriji Artget 
Kulturnog centra Beograda. KCB, kako je rečeno, podržava ovaj kamp želeći da i 
dalje u okviru svojih programa ponudi filmska ostvarenja visokog kvaliteta, pa 
će tako 18. avgusta u 20 sati u KCB-u biti prikazani rezultati ovog kampa - 
filmovi nastali na njemu. Ministarstvo kulture stalo je takođe iza kampa 
prepoznavši ozbiljnost njegovog programa, te sprovođenje ideje o 
decentralizaciji i internacionalizaciji kulture, posebno značajnoj u domenu 
filmske umetnosti koja sve više počiva na koprodukcijama. Pored Ministarstva, 
generalni pokrovitelj kampa je i opština Čajetina.
"Interakcija" je inače začeta kao jedna od radionica Međunarodnog umetničkog 
kampa u Kosjeriću na kome je ova filmska manifestacija imala svoje nulto 
izdanje. U njenom novom početku učestvuju studenti filmskih škola iz 13 
zemalja: Nemačke, Španije, Velike Britanije, Irana, Irske, Hrvatske i drugih. 
Produkcija četiri dokumentarca u trajanju od 10 do 15 minuta odvijaće se u dve 
faze. Od 1. do 7. avgusta, podeljeni u četiri ekipe, studenti snimaju u četiri 
okolna mesta: Arilju, Čačku, Užicu i na Zlatiboru. Od 7. do 17. avgusta sledi 
montaža i postprodukcija i filmovi će biti prikazani na Zlatiboru, potom i u 
Beogradu, a zahvaljujući saradnji sa FCS, promoterom kampa, i na domaćim i 
inostranim festivalima. U pratećim programima kampa su Susreti, realizovani uz 
pomoć ambasada i stranih kulturnih centara, na centralnom zlatiborskom platou u 
večernjim satima, na kojima će studenti na različite načine predstaviti kulturu 
zemlje iz koje dolaze. Filmsko platno su projekcije dokumentarnih i 
kartkometražnih filmova u hotelu Srbija od 22. 30 koji su obeležili ovogodišnju 
filmsku produkciju kod nas. Biće tu filmovi Ateljea Varan, Filmskog centra 
Srbije, Dunav filma, akademija, ovdašnjih i stranih. Edukativni program 
podrazumeva radionice na različite teme, a tu su i slobodne aktivnosti: izleti, 
zabave, turniri u basketu.