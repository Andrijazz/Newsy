> Izvor: matf
> Datum: 
> Rubrika: kultura
> Naslov: Pretposlednja premijera u sezoni u Bitef teatru
> Članak:


Premijera predstave "Žena iz prošlosti" po tekstu Ronalda Šimelfeniga, u režiji 
gošće iz Slovenije Mateje Koležnik, zakazana je za 7. jun u 20 sati u Bitef 
teatru, najavljeno je juče na konferenciji za novinare u ovom pozorištu. Za 
pretposlednju premijeru u sezoni odabran je tekst ultramodernog pisca sa novim 
shvatanjem dramskog teksta, kako je rekao upravnik Bitefa Nenad Prokić, a "Žena 
iz prošlosti" je njegov nedavno napisan i stoga još uvek retko gde u svetu 
izveden tekst. Ova predstava jedan je od najskupljih i najambicioznijih 
projekta Bitef teatra, dodao je on. Mateja Koležnik, ovdašnjoj publici poznata 
po režiji predstave "Noževi u kokoškama" sa kojom je gostovala kod nas pre par 
godina, a koja joj je u Sloveniji donela najznačajnije nagrade, za Šimelfeniga 
je rekla da je on pisac koga više zanima forma nego priča koja je uglavnom 
stereotipna i jasna. To se vidi i u strukturi teksta "Žene iz prošlosti", u 
igri vremenom, odnosno, nešto što će se u predstavi desiti kasnije, vidi se u 
jednom kadru pre tog vremena. Što se radnje tiče, u njoj je jedan čovek 
srednjih godina u krizi koji, u trenutku selidbe, počinje da se preispituje šta 
bi bilo da je umesto svoje žene završio sa ženom sa kojom je proveo samo jednu 
noć i koje se čak ni ne seća, već samo pesme koja ih je pratila. Siže priče je 
da ta žena dođe, pobije porodicu tog čoveka i ode, bila je koncizna Mateja 
Koležnik. A o svemu tome kroz monolog priča devojka njegovog sina. Nju, u 
specifičnoj, čak filmskoj ulozi, tumači Ana Franić, njenog momka Milutin 
Milošević, njegovog oca Boris Isaković, majku Lada Skender, a ženu iz prošlosti 
Jasna Đuričić. Scena, kojom se bavio Branko Hojnik, funkcioniše kao šesti 
glumac, istakla je Mateja Koležnik, i zato su ljudi iz tehnika izuzetno važni. 
Još jedan gost u ovom projektu je autor muzike Gordan Muratović iz Zagreba, iz 
nekadašnje grupe "Džinks", a ta muzika je na tragu teksta i režije predstave, 
zasnovana na semplovanju i ponavljanju. Mateja Koležnik dodala je još da joj je 
izazov bio rad sa glumcima sa ovih prostora koji imaju poseban senzibilitet i 
hrabrost u svom radu. Predstava će pretpremijerno biti izvedena 4. juna u 15 i 
u 5. juna u 20 sati, a ulaz je slobodan.
Ovom prilikom, govoreći o gostovanju u Zagrebu sa predstavom sa prošlogodišnjeg 
Bitefa, rađenoj u koprodukciji Bitef teatra i pozorišta Jožefa Nađa, kao i o 
dogovoru o novoj koprodukciji između Bitef teatra i ljubljanskog Slovenskog 
narodnog gledališča, Nenad Prokić, rekao je da su njegova dva mandata, kao 
upravnika Bitef teatra, ali i direktora Bitefa, bila posvećena upravo očuvanju 
onoga što je ostalo kao najvrednije iza bivše zajedničke države - kulturnog 
prostora. Na funkciju upravnika Bitef teatra dolazi reditelj Nikta Milivojević, 
po Prokićevim rečima, najbolji izbor, između ostalog, i zbog svog međunarodnog 
iskustva.