> Izvor: matf
> Datum: 
> Rubrika: kultura
> Naslov: Jugoslovenska knjiga zastupnik "Goddes&Grosset"
> Članak:


Jugoslovenska knjiga, izdavačka kuća iz Beograda, potpisala je ugovor za 
generalno zastupništvo sa engleskom izdavačkom kućom "Goddes&Grosset" i to za 
teritoriju Srbije i Crne Gore, Bosne i Hercegovine, Makedonije, Hrvatske i 
Slovenije. "Goddes&Grosset" bavi se izdavanjem rečnika, gramatika i priručnika 
za učenje stranih jezika, kao i knjiga iz oblasti popularne i alternativne 
medicine. Knjige su na pet jezika: engleskom, nemačkom, italijanskom, španskom 
i francuskom. Pored rečnika, u ponudi je i beletristika, kao što su "Sabrana 
dela" Vilijama Šekspira, kompletan Šerlok Holms Artura Konana Dojla, zatim, 
"Keltska mitologija", "Okultizam i misticizam".  
Istovremeno Jugoslovenska knjiga pokrenula je i marketinšku kampanju za 
promovisanje i prodaju ovih izdanja. Tako u knjižari "Tema" kupci mogu da za 
dve kupljene knjige "Goddes&Grosset" dobiju na poklon još jednu, u izdanju 
Jugoslovenske knjige. Takođe, svim gimnazijama je omogućena kupovina rečnika 
stranih jezika uz popust, a Četrnaesta beogradska gimnazija dobila je na poklon 
komplet od 406 knjiga, kao i računar.  