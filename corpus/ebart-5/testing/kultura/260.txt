> Izvor: matf
> Datum: 
> Rubrika: kultura
> Naslov: Savremena proza
> Članak:


NASLOV: Most
AUTOR: Zoran Živković
IZDAVAČ: Izdavački atelje POLARIS, Beograd 2006.

Poput prethodnih knjiga Zorana Živkovića, i Most je, sudeći po svemu, nastao 
kao izraz iste potrebe za iskušavanjem mogućnosti kreativne mašte u susretu s 
oruđima logike. Prešavši put od etiketiranog SF-autora do "uzgrednog" pisca 
trendovski popularne "epske fantastike", potpisnik samostalno sačinjene, prve i 
jedine domaće Enciklopedije naučne fantastike, pa Četvrtog kruga, Vremenskih 
darova i niza drugih naslova ovoga puta ponudio je čitaocima tri "ukrštene" 
pripovesti, čiji junaci, kao i u nekim od ranijih ostvarenja, zahvaljujući 
fenomenu "nemogućih susreta", prolaze svojevrsnu inicijaciju u ono 
egzistencijalno i metafizički skriveno do kojega se stiže prečicom književne 
imaginacije u punom značenju reči.
Besprimeran susret sa samim sobom ("Mantil"), zatim sa pokojnom osobom 
("Ešarpa"), odnosno sa osobom koja još nije ni rođena ("Patike"), a sve to 
povezano naslovnim toposom kao simboličkim stecištem pojedinačnih sudbina - to 
je tematski okvir u kojem se u Mostu odigrava pripovedna igra s paradoksalnim 
doživljajem vremena kao presudnim iskustvom. Za razliku od prvih Nemogućih 
susreta (2000), u kojima su začudno, abnormalno i neverovatno bili obuhvaćeni 
istom lajtmotivskom dosetkom kao logički nadsvođujućom, progresivno ubrzavajući 
splet događaja ovde, međutim, vodi ravno u fantastiku kao onaj načelno 
neomeđivi modus ili žanr koji je ograničen jedino kapacitetima spisateljske i 
čitalačke uobrazilje. Živković i u ovoj knjizi, istina, u standardnom obliku 
koristi neke od omiljenih rekvizita fantastične književnosti, poput detekcijske 
potere, teatarske ili ogledalske simbolike, odnosno metafore ludnice, ali 
zgomilavanje epizoda i bizarno-grotesknih spojeva detalja ipak pre sugeriše 
zaumno snovnu ili fantazmagorijsku doživljajnost nego kakav kombinacijski 
raspoznatljiv i rastumačiv alegorijsko-parabolični poredak.
U tom svetlu viđena, čak i nadređena pojava mosta, čini se, ima izrazitije 
kompoziciono povezujuće, nego smislotovorno objedinjujuće i uravnotežujuće 
značenje. Iskrsavajući za junake prve dve priče kao suicidno magnetsko, dakle 
sudbinsko mesto, most se, međutim, na završetku ovog obratno cikličnog 
pripovedanja ukazuje tek kao posrednik svoje vrste, kao "odskočna daska" sa 
koje će junaci poslednje priče, gospođica Anita i njen budući sin, u 
fantastičnom kruženju života, doskočiti doslovno na palubu nepoznatog broda a 
simbolički, možda, na podlogu neke nove naracije izvan korica same knjige. 
Isto, reklo bi se, važi i za one "dramatizovane" odeljke koji tematizuju 
parabolično sugestivne nagoveštaje ("Život", "Hrana"), a koji se, u zbunjujuće 
neočekivanom i usložnjavajućem ređanju gestova i dešavanja, teško mogu doživeti 
kao konvencionalno "čitljive" epizode, hijerarhijski presudne za razumevanje 
celine.
Otuda se Most neizbežno čita kao mozaična pripovest ili kratki roman ulančanih 
segmenata koji, uprkos naznakama simetrično jasnog ukrštanja sudbinskih putanja 
junaka, zapravo predstavlja smisaono "otvoren" i nesvodiv sklop s povremeno 
"zatamnjenim" i ne tako lako prohodnim mestima. Otpor koji ta "problematična" 
mesta pružaju zdravorazumski preglednom razumevanju obrnuto je srazmeran, moglo 
bi se reći, stereotipnim žanrovskim rešenjima, mestimično primetnim u nekim od 
ranijih knjiga istoga pisca. Pa ako se nakon sklapanja korica ove knjige tajne 
ljudskog postojanja naziru kao još nedokučivije i zagonetnije, možda bi njen 
autor, zauzvrat, ubuduće s razlogom mogao da očekuje makar prijem oslobođen 
isključivosti subspecijalističkih tipološko-žanrovskih etiketa. U književnosti 
zapaženih, ali ne i kontinuirano negovanih fantastičkih potencijala, to, 
međutim, ne znači već samo po sebi ozbiljnu čitalačku pažnju i blagonaklonost. 
Ozbiljnost je, naime, kod nas u novije vreme skoro po pravilu sačuvana za 
pretenciozne poduhvate koji se opsesivno bave istorijom ili se na volšeban 
način, poznat tek ovlašćenim tumačima, obraćaju famoznoj duhovnosti zajednice.