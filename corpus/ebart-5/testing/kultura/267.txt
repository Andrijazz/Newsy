> Izvor: matf
> Datum: 
> Rubrika: kultura
> Naslov: ZAVRŠENA IZLOŽBA RADOVA ENDIJA VORHOLA U NOVOM SADU
> Članak:


Postavku videlo više od 15.000 posetilaca o čijem oduševljenju svedoči podebela 
knjiga utisaka

ŽAMOR desetak evropskih jezika ispunjavao je prethodnih dana novosadske 
galerije u kojima su do pre neki dan bila izložena reprezentativna dela Endi 
Vorhola, čuvenog američkog umetnika i pop ikone. Postavka je sinoć napustila 
Srpsku Atinu, a podebela knjiga utisaka najbolje govori o velikom uzbuđenju 
koje je priređeno za oko 15.000 posetilaca izložbe.
Njih nekoliko stotina, upisalo je svoje komentare. Opisi: "kulturni šok", 
osveženje za Novi Sad, "veoma čudan dan", "događaj godine", najbolje opisuje 
susret "uživo" s originalnim delima čije reprodukcije decenijama unazad viđamo 
samo u boljoj štampi ili na televiziji.
Veliki broj posetilaca je bio fasciniran, takođe izloženim, Vorholovim ličnim 
predmetima. Prepoznatljive dendijevske naočare za sunce, jakna od zmijske kože 
ili vokmen slavnog umetnika koji su ovekovečeni na brojnim poznatim 
fotografijama, našle su se u vitrinama Galerije "Vojvođanske banke" na 
centralnom novosadskom Trgu slobode.
- Novi Sad je, na momente, srećan grad - zapisala je jedna Novosađanka, 
opisujući spoj Srbije i Vorhola.
Osmogodišnja Marina je inspirisana slikama velikog umetnika, posle posete 
izložbi nacrtala Vorholov portret koji je završio u knjizi utisaka.
- Novi Sad je previše savremen - zapisala je gošća iz Irske, koja je postavku 
za samo nekoliko dana, videla sedam puta.
Izložbu nisu zaobišli, ostavivši zapis u knjizi utisaka, ni gosti iz Beograda, 
Madrida, Soluna, Njujorka, Roterdama, Sofije, Sarajeva, Rima, Banjaluke, 
Podgorice.