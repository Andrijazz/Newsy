> Izvor: matf
> Datum: 
> Rubrika: kultura
> Naslov: Povodom velikog uspeha predstave "Idiot" na festivalu "Zlatni vitez" u Moskvi i 
> Članak:

uspešne premijere međunarodnog projekta "Rupe ili kada nismo bili svrstani", 
juče je u Narodnom pozorištu upriličen prigodan koktel kojem su pored autora i 
aktera predstava prisustvovali i brojni novinari. "U isto vreme odigralo se 
gostovanje 'Idiota' u režiji Steve Žigona u Moskvi i premijera predstave 'Rupe 
ili kada nismo bili svrstani', koprodukcija NP u Beogradu, Flamanskog 
kraljevskog teatra, Nacionalnog teatra valonske zajednice, Teatra Epiq i 
Kolektiva Eimigrative art iz Belgije, u režiji Lorana Vansona", rekao je 
Ljubivoje Tadić - upravnik NP, istakavši da su se duge pripreme obe predstave - 
prve godinu, a druge čak tri, isplatile i da kombinacija talenta, marljivosti i 
posvećenosti pozorištu uvek daje rezultate. I direktor drame Narodnog pozorišta 
Slavko Milanović izrazio je svoje divljenje ansamblu predstave "Idiot" za 
uspeh, za koji je čuo od samog direktora festivala "Zlatni vitez" Nikolaja 
Burljajeva, prenevši njegovu pohvalu da je to jedno od najboljih izvođenja 
Dostojevskog. Pritom su uslovi gostovanja bili teški - od 48 sati u Moskvi, 
glumci su na sceni proveli 12, a tehnika čak 20, ne stigavši da vide išta osim 
pozorišta. Sala od oko 800 mesta bila je puna, Ivana i Stevo Žigon u Rusiji 
uživaju status zvezda, a predstavu je gledao i Nikita Mihalkov. S obzirom na to 
da festival traje do 6. novembra, tek tada ćemo znati i da li je predstava 
osvojila neke od nagrada što je vrlo izvesno jer je prošle godine naša 
"Gospođica Julija" na ovom festivalu osvojila čak tri nagrade.
Milanović je pohvalio i ansambl predstave "Rupe", rekavši da ona zaista 
pokazuje da se, pogotovo u nacionalnom teatru, mogu raditi i predstave koje 
nemaju samo komercijalni efekat i koje, bez obzira na učešće zvezda (Esma 
Redžepova i Mirjana Joković) u njima, to ne potenciraju. Među brojnim ocenama, 
čule su i one od Jovana Ćirilova, na primer, da je ova predstava mnogo više od 
teatra i da u umetničkom i društvenom značaju prevazilazi ovdašnju pozorišnu 
produkciju. Tadić i Milanović zahvalili su se i predstavnicima medija koji su 
učinili da se pročuje za uspeh i značaj ove dve predstave Narodnog pozorišta, a 
posebno na pravom, analitičnom pristupu ovoj drugoj i njenom značaju ne samo u 
okvirima pozorišta. Predstava "Rupe" će svoj život nastaviti u Briselu, gde će 
u februaru biti odigrano šest repriza.