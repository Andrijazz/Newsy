> Izvor: matf
> Datum: 
> Rubrika: kultura
> Naslov: INTERVJU BOŠKO IVKOV, KNJIŽEVNIK
> Članak:


Svojim tekstovima, koji se vrlo često dnevnički korene u nečem konkretnom i 
ličnom, a to će reći doživljenome, napitavam sebe i stvarnost, a potom krećem u 
univerzalnije esejističko promišljanje

Poslednjih godina književnik Boško Ivkov (Stapar, 1942), o svom ruhu i kruhu, 
istrajava na jedinstvenom projektu "Zemlja i rašće". Veličina i ozbiljnost 
poduhvata nije promakla ni pažnji žirija za dodelu nagrade "Svetozar Miletić", 
zajedničkog priznanja, za dela iz publicistike, "Dnevnika" i Izvršnog veća AP 
Vojvodine. Inače, Ivkov je poznat po nizu pesničkih, esejističkih i proznih 
knjiga, a prvi put se u književnosti javio 1957. Uređivao je više novina i 
časopisa: od "Pokreta", "Indeksa", "Polja", "Dometa", do Letopisa Matice srpske 
(1980 - 1991). Dobitnik je važnih književnih nagrada, a prevođen je na više 
jezika, pa i na kineski. Scenarista je nekoliko tv-emisija i koscenarista 
jednog igranog filma. Slušaoci Radija 021, nedeljom u pola dva, u prilici su da 
čuju piščev glas i njegove nove priloge sagledavanju ravnice i čoveka u njoj.
Kao i prethodne tri, Vaša četvrta knjiga iz ciklusa "Zemlja i rašće" ima 
podnaslov - "Čitanka Vojvodine". Nedavno je izašla i peta "Čitanka". Kakva je 
misija tih Vaših "čitanja" i kako ste im pristupili?
- Ako bismo iz Vašeg pitanja izostavili previše obavezujuću i krajnje 
pretencioznu reč "misija", rekao bih da je namera mojih "iščitavanja" Vojvodine 
da što dublje prozrem i spoznam svoj rodni, zavičajni predeo i da ga što 
jasnije i istinovernije zapišem u svom slovu, kako bi bio što čitljiviji i 
upečatljiviji mome čitaocu. A nastojim da se u središtu viđenja i kazivanja 
nađe ono što je oduvek bilo u njihovom prikrajku: sama zemlja, ravnica, nebesa 
i svetlosti sunčane, snegovi, kiše, tonje i magluštine teške, dudovi i bagremi, 
suncokret i kukuruz, Tisa i Dunav, tije vode panonske, starinska paorska kuća, 
izumiruća, lenije i prašina na njima, klupe na sokaku, ali i Kamenjar 
novosadski, kao i Rit koviljski... Biljka i 'tica... Dakle, toliki nebeleženi 
ili tek uzgred i šturo zapisivani "predeli i prizori, bića i događanja", kako 
glasi "podnaslov" pominjanog podnaslova. Želeo sam da ti "objekti" naših 
življenja najzad postanu "subjekti": junaci priče i pričanja. Jer, oni 
odvajkada jesu silnice naših usuda, samo što nismo imali dovoljno oka da to 
vidimo i jezika da to kažemo... I, naravno, u svemu tome, baš ta neka inokosna 
ili naša opšta ljudska sudbina... 
A čitavom ovom zamašnom poduhvatu pristupio sam onako kako se, najčešće, i 
pristupa onome najdražemu i najprisnijemu: s ljubavlju. Ali, i s iskustvom, 
koje nije malo, pošto više nisam mlad. Stoga bi tačnije bilo reći: s ljubavlju 
i iskustvom. Ili: s iskustvom ljubavi i ljubavlju iskustva. Ali bi najtačnije 
bilo kad bih rekao: s ljubavlju življenja prema onome što sam živeo i što me je 
živelo.

Prepoznati i znati reći

Nastali kao dnevničke beleške, Vaši tekstovi, pored tačnog datuma zapisa, nose 
i sve odlike montenjevskog ogleda/eseja. U kakvom su odnosu stvarnost i 
univerzalizacija ličnog u konačnom ostvarenju - tekstu?
- Stvarnost, dabome, postoji i bez nas, ali za nas ona postoji samo po nama i 
kroz nas. Svojim tekstovima, koji se vrlo često dnevnički korene u nečemu 
krajnje konkretnom i ličnom, a to će reći doživljenome, ja, zapravo, 
istražujem: najpre napipavam sebe i stvarnost, sebe u stvarnosti i stvarnost u 
sebi, a potom krećem u esejističko promišljanje kojemu je cilj da otkrije onaj 
dublji i viši, opštiji i univerzalniji smisao sopstvenoga i svakog drugog 
življenja. U filozofiji može da bude, ali u književnosti, kao i u drugim 
umetnostima, nema ubedljivo univerzalnoga bez krajnje konkretnoga i sasvim 
"lokalnoga". Doista je sve u svemu, samo to treba umeti prepoznati i znati reći.
Pišući hroniku svog bića, Vi pokušavate da donesete i lirsku sliku zavičaja. U 
kom smislu jezik i granice jezika određuju i vidokruge Vaših ogleda? Šta je sa 
nestajanjem brojnih reči koje se mogu naći još jedino u rečnicima?
- Jezik je kuća, dom moga bića i svih bića koja uspem da dozovem pod taj krov, 
kao i svih predela, prizora i stvari koje uspem da smestim međ zidove toga 
kućišta. A dok sve to dozivam, prizivam, prinosim i donosim, moram ga imenovati 
najtačnijim, najizvornijim njegovim imenom kako bi mi se odazvalo. Kad mi 
uzmanjka neka reč u znanome jeziku - što biva retko! - skujem novu, pa ako 
opstane, ostala je, a ako propadne, šteta nije. Ne "jašem" na arhaizmima i 
provincijalizmima, a poneke starinske reči, lepe i rečite, unekoliko ili već 
uveliko zaboravljene, kao i one neke dijalektalne, pune "arome" predela i sveta 
iz kojega potiču, zovem upomoć samo kada bez njih nema života onome što bi 
trebalo u mome tekstu da živi. 
Ogledali ste se u gotovo svim književnim žanrovima. U svemu je ipak 
prepoznatljiv isti rukopis, glas, intonacija - konačno, stil. Mislite li da je 
to i dalje vrlo važno, s obzirom na nove postmodernističke tendencije koje o 
svemu tome imaju dosta različito mišljenje?
- Biće da sam jedan onih pisaca koji čitavog života, u više tomova, piše tek 
jednu jedinu knjigu, pri čemu su mi žanrovi samo - nijanse. A moj rukopis, 
glas, intonacija, stil, - to sam ja! 
A mislite li Vi da nije važno kako jedan muzičar komponuje, svira ili peva, 
kako plesač pleše, glumac glumi, slikar slika, vajar vaja, kako živi čovek 
živi? Je li Vama važno kako živite, kako dišete i kako se osećate ili Vam je to 
sasvim svejedno? 
U svom velikom projektu oslonili ste se na lične snage i sebe izabrali kao 
izdavača, pa i promotera vlastitih knjiga. Znači li to da gubite veru u naše 
sve brojnije izdavače? Kakva su Vaša dosadašnja iskustva u samizdatskom poslu?
- Ne, ne znači da gubim, već da sam poodavno izgubio veru u izdavače. I ne 
znači da sam "sebe izabrao" za izdavača nego da sam osuđen na takvoga sebe. Na 
mojim "Čitankama" piše: "Samostalno piščevo izdanje", a nedavno mi se ukaza da 
se to skraćeno piše i čita kao - SPIZD! E, baš su mi takva i iskustva!... I to 
ne samo odnedavno. Međutim, nemojte prebrzo da zaključujete da sam 
nezadovoljan, ali još manje da sam zadovoljan. Rečena skraćenica je značenjski 
vrlo složena, slojevita, kontradiktorna, na priliku onoga: "mož' da bidne, al' 
ne mora da znači!" No, što je glavno, knjige su tu, a nikome nisam ostao dužan 
ni dinara, osim one velike zahvalnosti mojim malobrojnim, a istrajnim 
sponzorima, zbog kojih bih, izmeđ ostalog, voleo da mi knjige potraju u vremenu 
kako bi se što više odužile njihovoj nesebičnosti. 

Čitaoce slavim i hvalim 

Kakav je Vaš odnos prema čitanju i čitaocima? Ko su Vaši čitaoci i kakva je 
komunikacija sa njima? 
- Svoje čitaoce poštujem, hvalim i slavim! Skidam im kapu! Ma, glancam im 
cipele ako treba! Pretežno su to "obični ljudi", to jest oni koji književnost 
ne prate po profesionalnoj navadi ili obavezi. Ti "obični" su mi najdraži, jer 
u književnosti ne traže književnost, nego život, baš kao što i sam ne pišem 
"književnost" iz "književnosti", nego iz života i zarad života. I zarad sebe, 
dabome, ali još više zarad baš tih čitalaca. Inače, čitava rabota ne bi imala 
nikakvog smisla, ljudskog, pa samim tim ni onog manje važnog - literarnog.
Iako čitalaca imam podosta - recimo, dvesta pedeset je samo pojedinačnih 
pretplatnika na petu "Čitanku", a s onim pretplatama biblioteka i drugih 
institucija, u pretplati je već "otišlo" oko petsto primeraka, što je trećina 
tiraža - komunikacija s njima je, pored i povrh samih knjiga, često i sasvim 
lična. I prisna. Rođačka. Mi smo, znate, jedna, u znatnoj meri prostoproširena 
porodica, od uzajamnog poverenja, bez izneveravanja! Ne pada mi napamet da ih 
lažem niti da im polagujem, ni kada pišem ni kada s njima neposredno 
razgovaram. U neposrednom susretu, najčešće slušam, pošto sam već u knjizi 
rekao što sam imao i umeo da kažem. Kao da se odvajkada znamo - što i jeste 
umnogome istina s obzirom na to da oni mene po mome rukopisu najintimnije 
poznaju - bude tu i ispovesti, njihovih, mnogih, otvorenih i potresnih... Pa i 
suza... 
Ali, to već nikako nije za oči i uši onih koji nisu iz naše porodice! 

Foto: B. Lučić