> Izvor: matf
> Datum: 
> Rubrika: kultura
> Naslov: ZAJEČAR - Prošlogodišnje otkriće ostataka Topionice gvozdene rude u termama 
> Članak:

jugoistočnog dela rimske carske palate "Romulijane", u Gamzigradu kod Zaječara, 
dopunjeno je ovih dana novim otkrićima i saznanjima.
Rukovodilac ovogodišnjih terenskih istraživanja "Romulijane" mr Sofija 
Petković, naučni saradnik beogradskog Arheološkog instituta SANU, potvrdila je 
da je reč o jedinstvenom arheološkom kompleksu u Evropi iz perioda rane 
Vizantije. U toku aprila i prvih dana maja otkrivene su još dve kovačke peći pa 
se može zaključiti, kaže Sofija Petković, da je reč o neuobičajeno velikoj 
radionici na površini od 260 kvadratnih metara, u kojoj se ruda topila i 
obrađivala.
A da je reč o periodu između petog i šestog veka nove ere, svedoči i više 
metalnih novčića iz 580. godine, upravo iz perioda vladavine Justina Drugog. 
Pronađena je velika količina topioničke šljake, debljine do jednog metra, a 
pronađena su tri kalupa za livenje manjih predmeta.
U ovogodišnjoj kampanji, koja je počela nešto ranije nego minulih godina, 
otkrivena su i dva dela ukrasnog porfira, a stručnjaci pretpostavljaju da su u 
pitanju delovi ranije pronađene skulpture cara Galerija. I ona je pronađena u 
jugoistočnom delu palate, gde se nalaze terme.