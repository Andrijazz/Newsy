> Izvor: matf
> Datum: 
> Rubrika: kultura
> Naslov: Remek-dela Tapija Virkale u MPU
> Članak:


Posle izložbe savremenog finskog tekstila koja je u Muzeju primenjene umetnosti 
priređena 2001. godine, saradnja ove naše institucije posredstvom Ambasade 
Finske širi se i na Muzej dizajna u Helsinkiju odakle je upravo stigla 
retrospektiva remek-dela legende finskog dizajna Tapija Virkale. Zauzvrat, u 
Helsinkiju će ovog leta biti otvorena velika izložba posvećena Svetoj gori na 
kojoj će biti predstavljeni i predmeti iz fundusa MPU.

Na pomen imena Virkala, mnogi se iznenade kad čuju da njega zapravo među živima 
nema od 1985. godine. Nimalo neočekivano, jer neka Virkalova dizajnerska 
rešenja i danas žive, tj. izrađuju se u fabrikama s kojima je intenzivno 
sarađivao, a to su "Rozental" u Nemačkoj, "Venini" u Veneciji, "Itala" u 
Finskoj...
Virkala pripada tzv. zlatnoj generaciji koja je Finsku pedesetih godina prošlog 
veka dovela u sam vrh svetskog dizajna. Bavio se i fotografijom i 
projektovanjem (Muzej stakla u Rihimakiju) kao dizajner prefinjenog uma, 
širokih vidika, koji je sam sebe nazivao medvedom pošto je imao izuzetno velike 
šake. M. Marjanović