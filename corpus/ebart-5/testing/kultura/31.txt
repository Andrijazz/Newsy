> Izvor: matf
> Datum: 
> Rubrika: kultura
> Naslov: EKSKLUZIVNO
> Članak:


Beogradski arhitekt Vojislav MilanoviĆ Čuva viŠe od 200 neobjavljenih pesama 
Desanke MaksimoviĆ, dramu i druge mnogobrojne rukopise

Neobično prijateljstvo pesnikinje i arhitekte počelo 1980, dok je on radio 
likovno rešenje za jedan zbornik tekstova o njoj i trajalo sve do Desankine 
smrti.  Milanović nagovorio pesnikinju da zapisuje svoje misli o životu, 
ljubavi i ostalom, pa da od toga sastavi dramu; ona njemu nosila kolače od 
"Londona" na Crveni krst 

MISLIMO da o njoj sve znamo, a onda nam se Desanka Maksimović odjednom ukaže 
kao velika tajna. I samo arhitekt Vojislav Milanović zna šta se krije u njenih 
256 neobjavljenih pesama, koje je velika pesnikinja napisala uglavnom tokom 
poslednjih desetak godina svog života i njemu ih zaveštala - u rukopisu.
I ne samo te pesme. Kod Vojkana, kako ga je iz milošte oslovljavala, ima još 
podosta Desankinom rukom (i mašinom) ispisanih stranica: roman "Ševa 
nebesnica", delo koje joj je, kako u jednom pismu piše, bilo veoma drago, zatim 
nedovršena drama "LJubav, ljubomora i ostalo", pa oko stotinu pisama, mnoge 
razglednice, prevodi, fotografije... 
Profesor Aleksandra Vraneš, najveći poznavalac rukopisne zaostavštine Desanke 
Maksimović, autor bibliografije Desankinih rukopisa, koja obuhvata 3.008 
jedinica,  kaže da su potrebne "veoma minuciozne bibliografske i tekstološke 
analize" pre nego što se na osnovu ove građe odredi "ukupan broj novih, 
javnosti nepoznatih, pesama" i drugog što treba da se unese u novu 
bibliografiju.
Moguće je, naime, da su neke od ovih pesama samo varijante već objavljenih, ali 
je gospodin Milanović siguran da takvih, i ako ih ima, ne može biti više od 
pedesetak. 
Neke pesme pesnikinja je Milanoviću zaista dala da budu objavljene:
"Dragi Vojkane, počela sam da skupljam pesme koje "Nolit" želi da izda. 
Neuredno ih šaljem, jer me boli ruka. Evo nekoliko onih koje bi vam mogle biti 
poznate, bliske, da vidimo mogu li biti objavljene. Mogu ostati kod vas kao 
sećanje na neki isečak vašeg prošlog života, i mog, recimo, pesničkog 
doživljaja iz tog vremena", pisala je Desanka Milanoviću 26. maja 1993.
 No, bez obzira na sve, ostaju još mnogi stihovi javnosti nepoznati, koji 
pokazuju da je Desanka Maksimović i na samom kraju života odisala neverovatnom 
pesničkom svežinom.

KAO MAJKA

- UPOZNALI smo se 1980. godine, kad sam za "Književne novine", gde sam bio 
urednik, radio likovno rešenje za zbornik kritike o njoj. Jednog dana sam joj 
telefonirao i zatražio neko objašnjenje, rekavši da radim dizajn knjige. Pitala 
je, šta je to. Kad sam objasnio prokomentarisala je: "Korice, to se sada zove 
dizajn". Spremala se na put i dogovorili smo se da se vidimo za oko dva meseca. 
Videli smo se, međutim, posle nekoliko meseci i moje joj se likovno rešenje 
dopalo - seća se Vojislav Milanović. 
Tako je počelo ovo neobično prijateljstvo. Isprva, kaže gospodin Milanović, to 
druženje imalo je dosta oštru formu. Bilo je "kao susret dva vojnika različitih 
činova". Preraslo je, posle nekoliko godina, kad je Milanović postao ilustrator 
i priređivač njenih knjiga, do nečeg što bi moglo da se nazove, čak i 
roditeljstvom: devedesetogodišnja pesnikinja nosi kolače svom "detetu", od 
"Londona" na Crveni krst! A "dete" možda i nije kod kuće, pa ona, za svaki 
slučaj, na ceduljici piše da bi se kolači ionako pokvarili pre nego što on 
svrati do nje. Javlja mu se sa svih putovanja. Piše mu opširno o svemu. On je 
"krivac" što je nastala pomenuta drama. A to se, opet, dogodilo na neobičan 
način:
- Tokom naših narednih radnih susreta otkrio sam njen čarobni pesnički svet, 
nešto prosto božansko. Radili smo, a ona je stalno pričala neverovatne stvari. 
Svaka njena misao, izgovorena rečenica, o bilo čemu: životu, ljubavi, 
ljubomori, pisanju, kafi... bila je čudesna. Nikada ni kod koga nisam primetio 
tako savršeno poznavanje svih faza "mehanizma" života i ljubavi i šta na šta 
utiče. A ja sam bio očajan, jer je sve to što je pričala odlazilo u vazduh! 
Onda sam se dosetio lukavstvu. Predložio sam joj da sve te priče zapisuje i da 
od toga sastavimo jednu dramu. Prihvatila je. Dogovorili smo se u početku da se 
drama zove "LJubav", a kasnije smo naslov proširili u "LJubav, ljubomora i 
ostalo". Iako drama nema konačnu verziju, jer neki njeni delovi imaju više 
varijanti, mogla bi da se igra.

LEGAT U ŽELJI

DRAMA, međutim, nije kao što su obično drugi dramski tekstovi. Na Milanovićevu 
primedbu "da nemaju dovoljno zapleta", ona mu 12. decembra 1982. godine piše iz 
Vrnjačke Banje: "Ono što je kod drugih niz zbivanja vidljivih, kod nas je niz 
zbivanja u duši koja se otkrivaju u rečima."
Desanka ovakve i slične misli piše Milanoviću jer je u njemu otkrila ne samo 
sagovornika, koji je razume, već i izvesnu pesničku žicu. I njemu samom 
povremeno se "omaknu" zanimljivi stihovi. Ona, čak, prihvata njegove sugestije 
u vezi s nekim naslovima pesama. Milanović, pak, iako arhitekt od ugleda, 
odavno se "zaluđuje" poezijom i knjigom. Druguje u to vreme sa Nikitom 
Staneskuom. Na fotografiji njih dvojica, razdragani, u Desankinom su domu. A 
Desanka  pesmu posvećuje Nikiti, a, u stvari, kao da govori Vojkanu. 
"Voleli smo istog pesnika 
kao kad neko voli istu ženu, 
zasenjivala nas njegova pesma, 
kao leti munja u nevremenu..."
Vojislav Milanović je poodavno najavio da će to što mu je Desanka Maksimović 
ostavila, malo pomalo, objaviti. Ali, do sada je objavio samo roman "Ševa 
nebesnica", zajedno sa Kolarčevom zadužbinom. Zašto?
- Zbog nedoumica i vremena nesigurnog - odgovara Milanović.
Ipak, kaže da će uskoro izići još nešto, a onda svake godine po jedna knjiga, 
dok rukopisa Desankinih traje. Napisao je i scenario za film o životu Desanke 
Maksimović, naslovljen "Čuvari života", koji je otkupila RTS. U pripremi je 
rusko izdanje "Ševe nebesnice", za koje je Olja Ivanjicki uradila 25 slika 
velikog formata.
Ali, glavna želja mu je da se jednog dana izgradi legat Desanke Maksimović. On, 
čak, ima i projekat te kuće. Vrlo neobične. Nešto kao ogromni suncokret. Nazvao 
ga je "Hram knjige i mira". Tada bi, sa zadovoljstvom, sve to što je dobio od 
Desanke predao legatu. Gde je i mesto, kako kaže, svega što nam je od nje 
ostalo.
Pre toga ćemo, možda, u Gradskoj skupštini Beograda, na jednoj izložbi, videti 
ono što je Desanka pisala svom Vojkanu.