> Izvor: matf
> Datum: 
> Rubrika: kultura
> Naslov: Na juče završenom Sajmu knjiga predstavljeno stvaralaštvo Srba iz Kanade
> Članak:


Na štandu Ministarstva za dijasporu tokom ovogodišnjeg Sajma knjiga u Beogradu 
predstavljeno je Stvaralaštvo članova Društva književnih stvaralaca u Kanadi 
"Desanka Maksimović", koje je osnovano 1978, prilikom posete Desanke Maksimović 
Kanadi, a danas okuplja 50 članova, na čelu sa jednim od osnivača i 
predsednicom Katarinom Kostić.
O knjigama Radomira Baturana, antologiji srpskih pesnika "Od Rastka do Rastka", 
u izdanju Grafičkog ateljea Dereta iz Beograda i kritikama dela srpskih 
književnih dela "Svedočenje", govorio je književnik Predrag Dragić Kijuk. On je 
rekao da je Baturan zemlju napustio pre desetak godina i da nosi žig politike, 
poput drugih koji se nikada nisu bavili politikom. Baturan deli sudbinu 
dijaspore i stvaralaca u rasejanju, koji su poput njega, nečijom odlukom 
izbrisani sa srpskog kulturnog prostora. Njegova knjiga kritika spada u 
najrečitija kazivanja u Srbiji u 2005. godini. Reč je o velikoj studiji, koja 
obuhvata kritike dela brojnih pisaca, od Dobrice Ćosića do Nebojše Vasovića. 
Ovo delo ohrabruje jer je književna kritika zamrla u matici, a oživela u 
dijaspori. Knjiga je izuzetno provokativna i spada u najvažnija dela srpske 
književne kritike. Što se tiče knjige od "Rastka do Rastka", niko pre Baturana 
nije se usudio da napravi knjigu poetike srpskog jezika. U knjizi su sabrana 54 
autora, a sama antologija se bavi duhovnom biografijom srpskog naroda, naglasio 
je Kijuk.
Predstavljena je, tokom Sajma, i knjiga pesama Stojanke Radenković Petković (IK 
Dositej) "Virtuelna stvarnost", neuobičajeno pisana na dva jezika, srpskom i 
engleskom. Stojanka Radenković-Petković dosad je objavila sedam knjiga. Pesme 
iz ove zbirke čitala je Dara Vučinić. Bilo je, takođe, reči i o obnovljenom 
izdanju romana Branka Bubala "Ćelija", kao i o knjizi Katarine Kostić "Svedok 
vremena", koja je objavljena na ruskom jeziku i čija je promocija zakazana za 
17. novembar u beogradskim prostorijama Udruženja književnika Srbije. Dara 
Vučinić naglasila je, tom prilikom, da je Katarina Kostić svedok vremena i 
našeg nevremena, da predstavlja plač krvi i da na najbolji način prožima 
osećanja i duhovnu tradiciju srpskog i ruskog naroda.