> Izvor: matf
> Datum: 
> Rubrika: kultura
> Naslov: Sinoć u muzeju "25. maj"
> Članak:


Nagrade Marteku, Naskovskom i Sem Tejlor Vud

Najstarija i najuglednija likovna manifestacija u zemlji, 47. Oktobarski salon 
zvanično je otvoren sinoć ispred Muzeja "25. maj", jednom od 14 izlagačkih 
prostora ovogodišnjeg salona. Rekordan po broju učesnika - njih 112 iz 33 
zemlje sa svih kontinenata - Oktobarski salon je ove godine po treći put 
međunarodni. Činilo se sinoć da je rekordna i poseta, bar na samom otvaranju, a 
narednih šest nedelja, koliko će Salon trajati, pokazaće koliko je i stvarno 
interesovanje za ovaj događaj. Publika je sa nestrpljenjem čekala da uđe u 
muzej, budući da je ceremonija otvaranja potrajala gotovo sat  vremena.

Međunarodni karakter Salona prilika je da Beograd ugosti i mnogo inostranih 
umetnika i kustosa. Tu je, pre svega, već nedeljama i mesecima prisutan 
renomirani likovni kritičar iz Nemačke Rene Blok, umetnički direktor Salona, 
njegova asistentkinja Barbara Hajnrih, a juče je, u svojstvu predsednika 
žirija, stigao i Robert Stor iz Amerike, koji će sledeće godine biti umetnički 
direktor Bijenela u Veneciji! Tu su i naši proslavljeni "stranci", Marina 
Abramović, koja ne izlaže na Salonu, ali je tu uz svog supruga, umetnika Paola 
Kanevarija. Ne želi da daje intervjue, kaže da nije došla u Beograd kao 
umetnica, već privatno. Tu je i Braco Dimitrijević, koji 18 godina nije izlagao 
u Beogradu, a u svetu postao cenjeno ime.

Prisutnima su se obratili najpre gradonačelnik Beograda Nenad Bogdanović koji 
je podsetio da je reč o veoma uglednoj izložbi:

- Zahvaljujući Salonu, upoznali smo mnogobrojne poznate inostrane umetnike i 
bili u toku sa zbivanjima na savremenoj umetničkoj sceni. Važno je reći da među 
učesnicima Salona ima 20 naših umetnika, a boravak 50 inostranih umetnika u 
Beogradu omogućiće komunikaciju i delotvornu razmenu iskustava i ideja, kao i 
promociju domaće umetničke scene - rekao je Nenad Bogdanović.

Na otvaranju je govorio i ambasador Savezne Republike Nemačke u Beogradu 
Andreas Cobel koji je, između ostalog, rekao da naziv 47. Oktobarskog salona 
"Umetnost, život, pometnja" sasvim odgovara povremeno konfuznom životu u 
Beogradu! On je čestitao Kulturnom centru Beograda kao organizatoru što je 
internacionalizovao ovu manifestaciju pre tri godine. Takođe je izrazio nadu da 
će i ovaj događaj doprineti otvaranju našeg društva na putu ka uključivanju u 
porodicu evropskih nacija.

Okupljenoj publici obratio se i Rene Blok rekavši da je jučerašnji dan značajan 
datum u njegovom profesionalnom životu i da je nešto što je pretilo da se 
pretvori u konfuziju, konačno dobilo oblik nečega u čemu će publika uživati!

Saopštenje nagrada ostavljeno je za kraj. Saopštio ih je i uručio Robert Stor.

Dobitnici nagrada ovogodišnjeg salona jesu umetnik iz Hrvatske Vlado Martek, 
umetnik iz Srbije Zoran Naskovski i umetnica iz Londona Sem Tejlor Vud, koja 
nije bila prisutna. Odluke o nagradama donete su jednoglasno. Muzej primenjene 
umetnosti dodelio je nagradu umetnici Aino Kanisto.