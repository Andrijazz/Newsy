> Izvor: matf
> Datum: 
> Rubrika: kultura
> Naslov: Hit tinejdž-knjiga Džudi Blum u izdanju "Lagune"
> Članak:


BEOGRAD (Tanjug) - Knjiga Džudi Blum pod naslovom "Bože, da l' si tu? Ja sam 
Margaret", jedna od najčitanijih tinejdžerskih knjiga svih vremena, koja na 
duhovit način prikazuje radost, strahove i nesigurnost koji čine svet devojčice 
koja je na pragu adolescencije, objavljena je u "Laguni" (prevod Danica Ilić). 
U životu glavne junakinje Margaret sve će se promeniti - upravo se preselila iz 
centra Njujorka u predgrađe i nestrpljiva je da se uklopi u novo društvo koje 
čine drugarice Nensi, Grečen i Džejni. Margaret konačno oseća da pripada novoj 
sredini tek kada one oforme tajni klub na čijim sastancima razgovaraju o ličnim 
stvarima, kao što su dečaci, brushalteri i prva menstruacija. Međutim, postoje 
neke stvari u odrastanju o kojima je teško razgovarati čak i sa svojim 
najboljim drugaricama, pa Margaret nalazi nekog drugog s kim može da priča.