> Izvor: matf
> Datum: 
> Rubrika: kultura
> Naslov: Verica za podizanje spomenika Neši Kliku
> Članak:


Verica Rakočević je ubeđena da srpska moda treba da podigne spomenik Nenadu 
Radujeviću, pokretaču Beogradske nedelje mode i direktoru Agencije "Klik" koja 
stoji iza svih 14 dosadašnjih smotri, a u ponedeljak se sprema da otvori 15. 
"Hipo Alpe Adrija Fešn vik". I to u Galeriji fresaka, upravo umetničkom 
kolekcijom Verice Rakočević. Prva dama domaće mode ne krije različite, kako 
kaže, "suglasice i nesuglasice" sa popularnim Nešom Klikom tokom osam godina 
trajanja Beogradske nedelje mode, ali ne usteže se da kaže šta je šta.
- Nedelja mode je učinila da domaća moda, inače minorna na svetskoj sceni, 
preko kanala "Fešn TV" ipak stigne do milionskog svetskog auditorijuma. To je 
fantastičan rezultat - tvrdi Rakočevićeva - jer, da se ne lažemo, 
predstavljanje na bilo kojoj svetskoj manifestaciji, u Londonu, Parizu ili 
Njujorku, košta onoliko koliko nijedan srpski kreator ne može da zaradi za ceo 
život.
Verici Rakočević treba verovati kad kaže tako nešto, jer se oprobala na 
najzahtevnijim svetskim modnim scenama i sama finansirala sopstvene kolekcije i 
nastupe na više rimskih nedelja visoke mode, gde se bez poziva ne nastupa, gde 
svi prolaze surovu selekciju, a nikom se ne opraštaju uplate za sve moguće i 
nemoguće troškove nastupa.
Nenad Radujević, opet, tek u poslednjih godinu-dve dobija priznanja za svoj rad 
sa zvaničnih mesta. Upravo toliko dugo i Skupština grada stoji iza BNM, koji 
čak zvanično izjednačavaju sa Bemusom, Bitefom i drugim tradicionalnim 
smotrama. Za 15. BNM zauzelo se i Ministarstvo trgovine, turizma i usluga.