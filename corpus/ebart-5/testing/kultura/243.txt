> Izvor: matf
> Datum: 
> Rubrika: kultura
> Naslov: KROZ SALONE I GALERIJE
> Članak:


U JEDNOJ reči - sažimanja - kako je naslov videoinstalacije Anice Vučetić u 
Galeriji Kulturnog centra Beograda, sažeta je bogata skala emocija. Naime, u 
zamračenom prostoru projektuju se pun mesec u noći, visok i (možda) preteći 
talas kao nagoveštaj, opomena, strast i skakač(ica) pod vodom. U osobenom 
"dijalogu" ovih projekcija odvija se i gradi doživljaj koji može da oscilira od 
melanholije i osećanja osame do bezmalo - hipnotičkog, magijskog dejstva.
Po umetničinom iskazu mesec je pokretač u ovoj "priči". "On je uznemirujući, 
sadrži u sebi sliku nemirne vode. Mesec podiže veliki plimski talas..." Moguć 
je čitav niz asocijacija, pa i na nimfe i anđele - zavisno od posetioca, 
njegovog  raspoloženja, obrazovanja... ali svakom će "Sažimanje" dopreti do 
emocija, a to jedino uspeva pravom umetničkom delu.
Nedaleko od KCB, Institut Servantes i katedra za istoriju umetnosti Filozofskog 
fakulteta u Beogradu su posetiocima pripremili "Pogled sa strane". Bez velikih 
pretenzija i studijske analitičnosti htelo se jednim ovlašnim pogledom 
prikazati uticaj Španije na srpsko moderno slikarstvo. Dakle ne tragajući za 
eventualnim uzorima, skrivenim porivima priređivači izložbe, baš kako i naslov 
kaže "pogledom sa strane" notiraju "španske uticaje" kao intimno opažanje, 
lični doživljaj, pogled na Španiju kao ideju...
Za Đorđa Andrejevića Kuna Španija je "No pasaran", slika iz 1945. Milena 
Pavlović Barili ju je doživela kao "Devojku s lampom".. Ali tu su utisci i 
interpretacije Petra Dobrovića, Bore Baruha, Branka Popovića, Petra Lubarde, 
Petra Palavičinija...