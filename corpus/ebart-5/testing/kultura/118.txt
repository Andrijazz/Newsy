> Izvor: matf
> Datum: 
> Rubrika: kultura
> Naslov: kratkirezovi
> Članak:


U organizaciji Dah teatra i Kulturnog centra Rex, u Beograd stiže međunarodna 
pozorišna trupa Tricklock company, sa svojom kabaretskom predstavom 
"Veličanstveni i krvožedni Billy the Kid". Mračan i uvrnut karneval šerifa 
Dendžera, prepun odvažnih cirkuskih tačaka, pijanih salonskih svađa, 
nezamislive akrobatike i jezivih mađioničara - na programu je večeras i sutra 
uveče u 21 sat, na sceni Rexa.
Predstava trupe iz Nju Meksika prikazuje izopačeno društvo koje je talentovanog 
mladića pretvorilo u nemilosrdnog ubicu. Ova predstava zalazi duboko u korene 
američkog društva i otkriva tendenciju američke kulture da, svesno ili 
nesvesno, veliča zločince i serijske ubice. Oživljavajući grotesknu priču o 
serijskom ubici, predstava otvara nove teme: kako je Bilijevom slavom započela 
fascinacija nasiljem u američkom društvu i gde su koreni kulture koja se može 
identifikovati po serijskim ubistvima od Divljeg zapada do Kolombajna. Karte se 
prodaju sat vremena pre predstave, a uputno ih je unapred rezervisati 
(011.3284.534). Tricklock company je međunarodna pozorišna trupa sa sedištem u 
Vašingtonu, osnovana 1993. godine, posvećena umetničkom riziku, fizičkom 
izrazu, "apsurdizmu" i poetskom radu. Pre četiri godine trupa je pokrenula i 
"Revolutions" Međunarodni pozorišni festival u Albukerkiju (Nju Meksiko), sa 
ciljem da okuplja "najrevolucionarnije" pozorišne produkcije iz sveta.