> Izvor: matf
> Datum: 
> Rubrika: kultura
> Naslov: KOLEKCIJA "NEDELjKOVIĆ" ČUVA vredna DELA MNOGIH NAŠIH UMETNIKA
> Članak:


Dragan Jovanović Danilov

Odnedavno, likovna kolonija "Orašac" u 
Aranđelovcu pronašla je svoje novo utočište i uporište u privatnoj galeriji 
Mila Nedeljkovića, u kojoj je ovaj rafinirani kolekcionar izložio tek jedan deo 
svoje bogate kolekcije slika 
savremenog srpskog slikarstva

VEĆ vekovima slike su predmet žarke i ustrajne strasti. Kolekcionarstvo je 
slasna pasija koju istinski posvećeni kolekcionar vremenom preruši u doživotnu 
ljubav. Čovek se naprosto rađa sa sklonošću i dubokim porivom da bude 
sakupljač, bibliofil ili kolekcionar slika. Srca ljudska su snažni magneti koji 
privlače sve što je blisko njihovoj prirodi. Slike su kao živa bića puna neke 
tople krvi, ogledala u kojima se ogledaju svetovi. Život kolekcionara je 
uzbudljiv, prepun ozarenja i neočekivanih iznenađenja. U svakom izbirljivom 
kolekcionaru, dakle, prebiva lovac kadar da nanjuši plen i zgrabi ga. Istinski 
ostrašćeni kolekcionar neprekidno živi u zasedi naoružan žudnjom za voljenom 
slikom, preosveštan strašću, katkad vrelom i pohlepnom, a katkad trezvenom i 
proračunatom. Danas, dabome, postoji mnogo tipova kolekcionara. Meni su 
najmanje simpatični oni, takozvani, gigantski kolekcionari, industrijalci, 
magnati i vlasnici naftnih izvora koji imaju ogroman novac i slike i druga 
umetnička dela kupuju isključivo po preporuci svojih savetnika, koji su za svoj 
obavljen posao dobrano nagrađeni. Zato nije nimalo neobično da više lepote i 
draži možemo da pronađemo u nekoj, sa ukusom oblikovanoj kolekciji u, recimo, 
Aranđelovcu, nego u luksuznim apartmanima njujorških oblakodera sa slikama 
slavnih umetnika koje veoma često promovišu prevejani trgovci umetninama, 
galeristi i dileri.
Milomira Nedeljkovića prevashodno zanima savremena srpska umetnost metafizičkog 
i fantastičnog usmerenja. Ovaj kolekcionar postaje prijatelj sa umetnicima čija 
dela kupuje i sabira u svoju kolekciju. On je čovek koji na jedan poseban način 
ume da uživa u slikama onih naših umetnika čije ga slike najviše uzbuđuju. A to 
su, ponajpre, Vladimir Dunjić, Tikalo, Milan Tucović, Vasa Dolovački, Željko 
Đurović... Dakle, u pitanju su oni naši umetnici čije slike prate izvesne 
entitete fantastičnog, čudnovatog, čudesnog. Ozarenje i posrećenje pred dobrom 
slikom, kod ovog kolekcionara sve odlučuju. On dobro zna da je jedini pravi 
ispit za jednu sliku - druga slika. Tako se danas u kolekciji "Nedeljković" 
nalaze najbolja dela mnogih naših umetnika, recimo, Dragana Mojovića, 
Aleksandra Cvetkovića, Tikala, ili Vladimira Dunjića i svaki istraživač koji 
želi da se pozabavi delom pomenutih umetnika, neizostavno mora da svoj pogled 
uputi prema kolekciji "Nedeljković". U tome, dakle, i jeste fenomen zbirki 
slika u građanskoj svojini. U svoj poplavi ružnoće i prostaštva koji danas 
gutaju mnoge lepe i dragocene stvari, decentna galerija "Nedeljković" ukazuje 
nam se kao dragocena oaza u kojoj na lep način gori svest o lepoti, odabranoj 
kulturi, porodičnoj tradiciji i ukusu. Posmatrajući, nedavno, slike u toj 
galeriji, koja je mesto uživanja, a ne trgovine, prisetio sam se reči najvećeg 
našeg kolekcionara Pavla Beljanskog, koji je takođe sakupljao dela svojih 
savremenika - ko voli umetnička dela, ona mu dolaze sama.