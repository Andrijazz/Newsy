> Izvor: matf
> Datum: 
> Rubrika: kultura
> Naslov: MULTIMEDIJALNI FESTIVAL GRAD TEATAR U BUDVI POČEĆE 10. JULA
> Članak:


FANFARE sa zidina starog budvanskog grada označiće 10. jula uveče početak 
osamnaestog po redu multimedijalnog festivala Grad teatar.
- Određeni su selektori programa koji privode svoj posao kraju, kaže Stanko 
Popović, šef marketinga u direkciji Grada teatra. - O dramskom programu brine 
Branislava Liješević, bivši dugogodišnji direktor ove prestižne manifestacije, 
selektor likovnog programa je Dragana Ivanović, muzičkog Egon Mihajlović, dok 
će Trgom pesnika rukovoditi Aleksandar Jerkov.
Pesnici se posle jednogodišnje pauze vraćaju na svoj kameni trg u starom 
budvanskom gradu.
Festival će trajati mesec dana i računa se da će biti izvedeno pedesetak 
programa. Budvani i njihovi gosti imaće prilike da vide i neke od kultnih 
predstava koje su ovde rođene i premijerno izvedene ranijih godina u vreme 
najvećeg uspona Grada teatra.
- Posle jednogodišnjeg lutanja Festival se vraća na stare, utabane staze, 
kojima je stigao do zvezda, naglašava Popović. 