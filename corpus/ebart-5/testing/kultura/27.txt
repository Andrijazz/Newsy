> Izvor: matf
> Datum: 
> Rubrika: kultura
> Naslov: VEČE NA KALEMEGDANU
> Članak:


Narednih dana (do 22. juna) na scenama beogradskih pozorišta smenjivaće se 
teatri iz Slovenije, Makedonije, Bosne i Hercegovine, Hrvatske i naše zemlje

PRVA Teatarska Internacionalna Beogradska Avantura (TIBA) otvara se svečano 
večeras na Kalemegdanu feštom za najmlađe u kojoj učestvuju "školarci" glume i 
magije, uz zmajeve i vatromet. U "Radoviću" biće izvedena predstava "Seks za 
početnike", a u okviru programa na Kalemegdanu biće odigrana i predstava "Zli 
patuljak". Ovim počinje festival koji će u narednih osam dana, pod 
pokroviteljstvom Skupštine grada Beograda, predstaviti najbolja pozorišna 
ostvarenja za decu i mlade naše zemlje i okruženja.
Beograđanima u goste stižu teatri iz Slovenije (sutra je na programu  "Mali 
muk" i "Papageno svira čarobnu frulu"), a u fešti učestvuju i pozorišta iz 
Makedonije, Bosne i Hercegovine i Hrvatske. Predsednik Saveta TIBE je poznati 
glumac Dragan Nikolić, direktor (upravnik "Boška Buhe") Nenad Nenadović, a 
internacionalni žiri predstavljaju članovi iz Grčke, Švedske i naše zemlje.