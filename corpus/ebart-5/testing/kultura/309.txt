> Izvor: matf
> Datum: 
> Rubrika: kultura
> Naslov: NEPOZNATO O OBRENOVIĆIMA I KARAĐORĐEVIĆIMA
> Članak:


"Sakrivene istorije" razjašnjavaju stvarno poreklo dva srpska vladara

DVE istoriografske publikacije: "Sakrivena istorija - Obrenovići" i "Sakrivena 
istorija - Karađorđevići" zaokupile pažnju i posetilaca proteklog beogradskog 
Sajma knjiga. U njima su o Obrenovićima i Karađorđevićima publikovani arhivski 
akti, koje javnost vidi prvi put. Citirane su stare hronike, koje su u Srbiji 
objavljene samo jednom i usled karađorđevićevskih, a kasnije komunističkih 
zabrana, više nikad. U decenijama 20. stoleća sračunato su zabašurene od 
javnosti. Za delove obeju knjiga čiji su autori novinar "Novosti" Milorad 
Bošnjak i istraživač Slobodan Jakovljević korišćeni su spisi inostranih 
hronografa, onih kojima je istoriografija najpouzdanije potvrdila valjanost, 
široj srpskoj javnosti takođe malo ili nikako poznatih.
"Sakrivena istorija - Obrenovići" dokumentovano razjašnjava stvarno poreklo 
pripadnika ovog roda i njegove krvne veze sa vladarskim porodicama onovremene i 
savremene Evrope, kontroverze oko njihovog vladarskog delanja u Srbiji i u 
egzilu, dokazane veze sa tajnim društvima, "krojačima" evropske istorije.
"Sakrivena istorija - Karađorđevići" dokumentovano sistematizuje poreklo ove 
blagorodne vladarske porodice od Klimenata, plemena više Skadra, tzv. Gornja 
ili Visoka Albanija. Arhivski akti potvrđuju, da su za to svoje poreklo odlično 
znali i sami Karađorđevići. Pogotovo, kralj Petar Prvi i prinic Pavle koji je 
za njim najviše tragao, preko istraživača koje je plaćao dvor.
Koautori publikacija su novinar Kompanije "Novosti" Milorad Bošnjak i 
samostalni istraživač Slobodan Jakovljević, a suizdavači su "LIO" i "Dositej" 
iz Gornjeg Milanovca.