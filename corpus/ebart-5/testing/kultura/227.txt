> Izvor: matf
> Datum: 
> Rubrika: kultura
> Naslov: IZLOŽBE NA METI LOPOVA
> Članak:


Krade se sve - od fotografija Slobodana Miloševića, preko dela savremenih 
umetnika do velikana.-Galerije bez obezbeđenja

Tokom protekla dva meseca galerija ULUS u Knez Mihailovoj ulici našla se, čak 
tri puta, na meti lopova. Najpre je tokom održavanja Oktobarskog salona, 
ukraden video-rikorder koji je služio za emitovanje video-instalacije 
francuskog umetnika Melika Oanijana, inače jednog od dobitnika nagrade 
ovogodišnjeg Salona. Pre nekoliko dana iz depoa ove galerije koji se nalazi u 
prizemnim prostorijama, gde je obično dežurna jedna osoba, nestao je jedan 
reljef, a krađa se dogodila i na izložbi Slavoljuba Caje Radojčića čija je 
izložba u toku. Ukradena je bronzana skulptura "Reljef sa likom Nikole Tesle" 
vredna oko 800 evra.

Krađa Radojčićeve skulpture dogodila se dok je u galeriji bilo posetilaca, 
uključujući i umetnika! Koincidencija je da je uzeta sa istog mesta (malo 
udubljenog u prostoru galerije) sa kojeg je ukraden i video iz instalacije 
francuskog umetnika.

To nije prvi put, da se usred dana, u trenutku kada ima ljudi u galerijama, 
dogodi krađa. Naime, u avgustu ove godine u galeriji "Progres", koja je , 
takođe, na najprometnijem mestu u Knez Mihailovoj ulici, izneta su dva rada sa 
izložbe slika najboljih diplomaca Akademije lepih umetnosti u vrednosti od 1000 
evra. Ovo je jedna od retkih galerija koje imaju video-nadzor, koji međutim u 
tom momentu, nije bio uključen! Ove godine krađa je zadesila i kolekciju 
Titovih satova na izložbi u Muzeju istorije Jugoslavije. Naše galerije uglavnom 
nemaju sistem osiguranja i sve se svodi na dežurstvo jednog čuvara. Slavoljubu 
Radojčiću nestala je jedna skulptura i na prošloj izložbi u galeriji Kulturnog 
centra Beograda. "Tada je dežurala kćerka našeg poznatog kustosa, pa nisam 
mogao valjda njoj da tražim odšetetu, ili sada čuvaru ULUS-ove galerije", kaže 
umetnik.

Pošteni pokajnik

Krađe dela savremenih umetnika sa tekućih izložbi postale su češća pojava. 
Ateljei su odavno na meti, a "poslastice" kao što su dela istorijskih imena su 
stalno u opticaju.

Podsetimo na nedavni događaj kada se u katalogu aukcijske kuće "Madl Art", 
pojavila reprodukcija slike Milana Konjovića "Ovuda su prošle ustaše" ali pod 
nazivom "Manastir Grgeteg (Fruška gora)". Potvrđeno je da je ukradena iz 
Savezne skupštine u demonstracijama 5. oktobra 2000. godine. Slika se nije 
našla na aukciji, jer su, po rečima Spomenke Kratovac iz Madl Arta, odmah 
angažovani eksperti i pripadnici MUP-a upravo zbog sumnje da je reč o ukradenom 
delu. Slika je vraćena u Saveznu skupštinu.

Bio je ovo još jedan dokaz da su putevi ukradenih slika iz skupštinskog zdanja 
nepredvidivi. Tome ide u prilog i činjenica da su pre godinu dana na portirnicu 
Narodnog muzeja u Beogradu jednostavno ostavljene tri slike umotane u pak 
papir. Izvesni "pokajnik" učino je to tačno na četvorogodišnjicu revolucije! 
Konzervatori su utvrdili da je reč o Lubardinom "Predelu iz Crne Gore", slici 
Koste Hakmana "Predeo sa maslinama" i "Autoportretu" Ljube Ivančića.

Nebrojeno puta, na meti su bili ateljei umetnika na Starom sajmištu, 
nesrazmerno neugledni spram ugleda njihovih vlasnika na domaćoj i svetskoj 
likovnoj sceni! Olgi Jevrić lopovi su provaljivali više puta. Ukrali su joj 
polinezijsku i bronzanu skulpturu iz Indije, ikonu iz 18. veka, tehničku robu, 
kolekciju od nekoliko stotina postera i razglednica koji se odnose na 
skulpturu... Dušanu Junačkovu krali su boje i četke, Stevanu Dukiću je čak 
deset puta poharan atelje, a Lazi Petroviću su provalnici jednostavno pocepali 
oko 50 crteža.

Na meti su bili i atelje Olje Ivanjicki na Kosančićevom vencu, beogradski stan 
Vlade Veličkovića... Slika "Kosovski boj" Olje Ivanjicki nikada nije pronađena.

Raznovrsni motivi

Naravno da su svi slučajevi prijavljeni policiji. Od onih koji možda zvuče i 
banalno, kao što je krađa fotografije Slobodana Miloševića iz mlađih dana 
ukradena iz Doma kulture u Čačku (oktobar 2005) sa izložbe "60 godina Tanjugove 
fotografije", do dramatičnih krađa kao što je bio slučaj sa slikama Paje 
Jovanovića iz muzeja u Aranđelovcu. Bila je to jedna od poslednjih velikih i 
uspelih akcija policije. Slike su nađene, a muzej u Aranđelovcu je tek tada 
dobio alarmni sistem.

Poslednja zbivanja u beogradskim galerijama pokazuju da se lopovi pojavljuju i 
onda kada se to najmanje očekuje. Osvetljena galerija, puna posetilaca, u 
prometnoj ulici. Ponekad su krađe razrađene do detalja, izvedene profesionalno, 
a ponekad sa neočekivanom lakoćom.

Motivi krađa umetničkih dela su različiti i srazmerni vrednosti ukradenog dela. 
Spominje se šest mogućih objašnjenja za krađu umetničkih dela (prema 
Međunarodnom magazinu za umetnost "Apolo"). Najpoznatija, pretpostavlja se, 
kradu se po narudžbini za nekog privatnog kolekcionara. Drugi motiv je iznuda 
novca od vlasnika, a treći činjenica da se u podzemlju remek-dela često koriste 
kao platežna sredstva. Ukradena umetnička dela ponekad se, mada retko, koriste 
za uslovljavanje nekih političkih zahteva, a peti motiv bila bi želja 
kriminalaca da se dokažu i pokažu svoje umeće radi sticanja ugleda u podzemlju. 
Konačno, umetnička dela kradu ljudi sa određenim psihološkim problemima.

Verovatno da krađe u beogradskim galerijama nisu motivisane ni jednim od prvih 
pet motiva. Mogući su nekakvi "sitniji" motivi, potez očajnika bez hleba, ili 
je baš lakoća da se izvede krađa poseban izazov. Najmanje uverljive su 
pretpostavke o siromašnim ljubiteljima umetnosti. Istinski ljubitelji umetnosti 
tu svoju emociju pokazuju na drugačije načine...