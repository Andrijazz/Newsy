> Izvor: matf
> Datum: 
> Rubrika: kultura
> Naslov: EKSKLUZIVNO IZ VENECIJE: TAKEŠI KITANO 
> Članak:


Sa slavnim japanskim rediteljem čiji je film "Zatoiči" najozbiljniji kandidat 
za festivalske nagrade 

(Od našeg specijalnog izveštača) 

Venecija - Lido, 4. septembra 


TAKEŠI KITANO, JEDAN OD NAJMARKANTNIJIH I NAJZNAČAJNIJIH REDITELJA DANAŠNJICE  
Slavni japanski scenarista, glumac i reditelj Takeši Kitano stigao je i na 
ovogodišnji Venecijanski festival sa novim delom "Zatoiči", iznenađujućim 
epskim akcionim filmom sa elementima komedije čak i mjuzikla koji je gledalište 
podigao na noge i koji se sa pravom smatra jednim od najvećih favorita za 
festivalska odličja koja je ovaj autor već osvajao. Podsećanja radi navešćemo, 
"Zlatnog lava" za film "Hana bi" ("Vatromet"), posle kojeg su mu otvorena 
velika svetska kinematografska vrata. 

Sa plavokosim Kitanom, autorom filmova kakvi su "Nasilni policajac", "Brat", 
"Kikujiro", "Lutke", razgovarali smo u salonu "Toričeli"hotela "Ekscelzior" na 
Lidu na kojem je ovaj, jedna od najzanimljivijih figura svetskog filma, uvek 
rado viđen gost... Za "Politiku" smo zabeležili i sledeće...

INTERVJU 

Gospodine Kitano, opet Vam je pošlo za rukom da prikujete gledaoce za sedišta i 
izazovete njihovo divljenje i iskrene čestitke. Šta se to zapadnjacima dopada u 
Vašim filmovima od kojih nisu svi atraktivni kao što je "Zatoiči"? 

- Možda moja iskrenost i strast stvaranja filma. Ne znam. Izuzetno sam 
obradovan kako je publika primila "Zatoiči". Možda ga ne bi tako sjajno 
prihvatili da su gledali originalnu verziju Šintaru Katsua, koja je posle 
prerasla u televizijsku seriju, koja se u Japanu gledala od 1962. do 1989. 
godine. Možda bi im se gospodin Katsu više dopao kao originalni Zatoiči a onda 
se to meni ne bi dopalo. 

"Sedam samuraja", "Poslednji samuraj" filmovi su koji su mnogima, čak i 
rediteljima u Holivudu, poslužili kao uzor kojem se iznova vraćaju. Šta Vi o 
tome mislite? 

- Nisam baš osoba koju mnogo interesuje šta drugi rade ili šta se događa u 
Holivudu. Možda su samuraji ponovo u trendu, ne znam. Možda su ljudima dosadile 
pucnjave iz pištolja. Ovaj moj film je projekat na kome se radilo mnogo godina, 
čak pre mog filma "Lutke", tako da sigurno nisam ja od onih koji su "uskočili" 
u trend poput Anga Lija ili Žanga Jimoua i njegovog holivudskog filma "Heroj". 
Mislim da će i Tarantinova ili publika Toma Kruza takođe voleti "Zatoiči". 

Prsa u prsa 

Zanimljivo je da je ovo Vaš prvi film epohe a pripadate japanskoj tradiciji? 

- Sa tim sam morao kad-tad da se suočim. Ta želja je uvek postojala ali se 
ideja iskristalisala tek kada mi je pre nekoliko godina gospođa Katsu ponudila 
prava da uradim novog Zatoičija i da ponovo oživim lik jednog od 
najpopularnijih japanskih heroja. Za mene je bio izazov da ga načinim potpuno 
drugačijim od originala i zato je moj Zatoiči zapravo antiheroj, on je 
drugačiji i fizički i psihološki. Zatoiči je u mom filmu kockar i maser, 
skitnica, slepac koji barata mačem brže od svetlosti. Bar mi mislimo da je 
slep. Da bi i fizički bio drugačiji Zatoiči ima plavu kosu, nema preterano 
veliku komunikaciju sa lokalnim stanovništvom, koje spasava od "loših momaka", 
već ima "kontakt" sa pripadnicima gangova koje eleminiše. 

Poput "Terminatora"? 

- Ali ne Švarcenegera. On je sada zauzet izborima za guvernera. 

"Zatoiči" obiluje akcijom ali ujedno i komedijom. Film čak završavate kao 
mjuzikl, dajete filmu neočekivani - srećan kraj. Ne čudi Vas što ovaj film 
smatraju jednim velikim omažom svetskom filmu? 

- Drago mi je ako ljudi tako misle. Vidite, kada radite moderan akcioni, 
kriminalistički film u kojem se koriste pištolji to onda zahteva izvesnu 
udaljenost između likova. Borba mačevima u filmu epohe je borba prsa u prsa, 
likovi su u tesnom dodiru, gotovo intimno razmenjuju emocije. A ta emocija je 
mržnja i strah. To je ono što ovakvu vrstu akcionog filma može učiniti 
atraktivnijim. Ali da ovaj film ne bi bio samo puko brojanje leševa koristio 
sam mnogo komičnih elemenata, čak i dva veoma komična lika koji su balans 
negativcima u filmu. Što se mjuzikla tiče poslužio sam se još jednom tradicijom 
japanskih dramskih filmova u kojima se likovi na kraju okupljaju da proslave 
odlazak tirana. Samo, u "Zatoičiju" je to pravi festival igre i to stepovanja 
sa odličnim japanskim step igračima i to film čini neobičnim. 

U filmu ima scena koje su Vaš jasan omaž Kurosavi. 

- To sam i ja mislio. Čak sam tvrdio da je recimo scena kiše ista kao u 
Kurosavinom filmu "Sedam samuraja" i kada sam snimak pokazao Kurosavinoj ćerki 
Kazuku, ona mi je rekla da to što sam uradio nema veze! Ha! 

Čovek od gvožđa 

Jednom ste rekli da volite Felinija i Godara, iako ne umete da objasnite zašto? 
Koje još evropske reditelje poštujete? 

- Prvi zapadni film koji sam ikada video bio je "Ferovijere" ("Čovek od 
gvožđa"), italijanskog reditelja Pjetra Đermija. Bilo je to pedesetih i bio sam 
dete. U bioskop, koji je od kuće bio udaljen pola sata vožnje vozom, odveo me 
je moj stariji brat. Sa projekcije sam izašao zbunjen i veoma tužan jer sam 
gledao bedu radnika, te me je brat poveo u jedan kafe da me oraspoloži. Tu su 
neki kriminalci bratu oteli sav novac. Morali smo da hodamo dva sata do kuće i 
za to vreme nisam mogao da prestanem da u sebi vraćam scene iz Đermijevog filma 
koje sam sve bolje razumevao. Baš kao što sam razumeo i svu tugu tog filma. 
Zapravo, bilo je to najtužnije iskustvo u mom životu. Imam traumatične uspomene 
na prvo gledanje kakvog inostranog filma. 

Da li Vam je u "Zatoičiju" bilo prijatnije kao glumcu ili kao reditelju? 

- Na snimanju nisam mogao da iz glave "izbacim" originalnog Zatoičija. Zato sam 
možda više bio okupiran sobom kao glumcem i više sam se kao glumac pribojavao, 
nego kao reditelj. 

A kako je Kitanu reditelju sa Kitanom glumcem? 

- Nisam uopšte oduševljen Kitanom glumcem jer on zna da se umori, da izvoljeva, 
napušta snimanje... 

Da li Vam se dopada kako Vam stoji plava boja kose? 

- Ha, svi mi kažu da im se više dopadam kao plavušan! Na žalost, zbog glumačkih 
obaveza u tuđim filmovima i jednom televizijskom filmu moraću da vratim svoju 
prirodnu boju kose. Uostalom, ne mogu u tuđim filmovima da budem Zatoiči. 

A šta je sa Vašim novim rediteljskim projektom? 

- Postoji nekoliko ideja ali ja sam se za sada fokusirao na dve -tri. Jedna je 
da snimim film u kojem će se stepovati. Tačnije afroamerički vojnici takmičili 
bi se sa japanskim vojnicima u stepovanju! Druga ideja je da snimim film 
kompleksne strukture, koji bi zapravo bio san glavnog junaka. Tačnije, moj 
junak bi iz jednog uskakao u drugi san. A treća ideja je o filmu koji bi počeo 
kao žestoka gangsterska priča sa okrutnim, opasnim junakom i to bi do polovine 
bio pravi krimi - film. Onda bi se dogodio potpuni obrt. U drugom delu filma 
postojale bi apsolutno iste scene, isti dijalozi kao u prvom samo što bi se 
promenile situacije i to postalo urnebesna komedija. Veoma zastrašujuća priča 
preokrenula bi se u pravo smešno ludilo i to u jednom jedinom filmu. 

Vi ćete igrati glavnu ulogu? 

Naravno!