> Izvor: matf
> Datum: 
> Rubrika: kultura
> Naslov: Institut "Servantes" 
> Članak:


Povodom zvanične inauguracije Instituta "Servantes" u prestonici je ovih dana 
Federiko Garsija Lorka ponovo u modi, ovog puta kao slikar 

Liče, pomalo, na dečije crteže. Ali, ne zbog nesigurnog pera pesnika koji je 
poželeo da bude slikar. Dečiji su od želje da "diraju ljudsko srce". To je i 
sam Federiko Garsija Lorka hteo od svojih crteža. Baš kao i od svojih pesama. U 
tušu, crvenoj i plavoj olovci, tek ponegde u boji cigle (Kurva i mesec) i 
limun-žutoj (Mornar), na papiru i tkanini, samo su još jedna želja besmrtnog 
Federika Garsije da se obrati ljudima. Na izložbi Lorkinih crteža koja će u 
Institutu "Servantes" u Čika LJubinoj 19 trajati do 17. januara 2005. gledamo 
onog tužnog Lorku, pesimistu, borca protiv dehumanizacije, okruženog ljudskom 
nepravdom i stradanjem, smrću. U tim crtežima, sem u sećanju, nema više Lorke 
iz "Ciganskog romansera", to je sad "Pesnik u NJujorku". Takvi su i naslovi tih 
minijatura:  Pogled i dodir, Potopljena plivačica, samoubistvo u Aleksandriji, 
Dve figure na jednom grobu, Tužni ples, Ugušeni arlekin...
Ovih dana je, povodom zvanične inauguracije Instituta "Servantes" u Beogradu, 
Lorka ponovo u modi. Ovog puta kao slikar. Međutim, kao pesnik i dramski pisac 
(Krvave svadbe, Dom Bernarde Albe...) odavno je u Srbiji. Još od pedesetih. Ne 
postoji izdavačka kuća u Srbiji bez Lorke. Niti pozorište koje nije igralo 
Lorku.  "Trajalo bi jako dugo", kaže Branislav Đorđević, prevodilac i pisac, 
NIN-ov dopisnik iz Španije, "da se pobroji gde je sve bilo Lorke u Srbiji." U 
svom predavanju "Lorka u Srbiji" Đorđević je želeo da predstavi španski portret 
u poeziji velikog pesnika, zapravo, "šta jedan Srbin može da sazna o Španiji, 
njihovom mentalitetu, Andaluziji, bojama, svemu onome što je Španija u celini, 
o patnjama i španskoj duši kroz Lorkinu poeziju". Srbi su Španiju prvo kroz 
Lorku upoznali.
Zato je otvaranje "Servantesa" u Beogradu, 42. po redu španskog instituta u 
svetu, najviše u znaku Federika Garsije. Od 17. decembra kada su počeli dani 
španske kulture pored predavanja o Lorki i večeri njegove poezije, u Narodno 
pozorište u Beogradu stigao je i moderni flamenko. Na koncertu su nastupili 
Havijer Ruibal i Tito Alsedo (subota, 18. decembar). U nedelju su, ponovo na 
Velikoj sceni Narodnog pozorišta, sopran Ana Luisa Espinosa i pijanista Antonio 
Lopez Serano izveli Tonadilje i LJubavne pesme Enrikea Granadosa i dela Ernesta 
Lekvona.
Posle zvanične inauguracije Servantesovog centra (na koju su stigli, istina na 
svega sat vremena, i španski princ Felipe de Burbon i princeza Letisija) i 
Biblioteke "Hose Jero", u ponedeljak 20. decembra, glumac Pepe Martin recitovao 
je pesme Hosea Jera, i "Pesnika u NJujorku" Federika Garsije Lorke. "Prepoznali 
su me Srbi na aerodromu, u hotelu", nasmejan je čuveni španski glumac, među 
Srbima poznat iz španskih serija, koje su tri decenije posle Lorke stigle u 
Beograd. I učinile Lorkin jezik (koji se govori u više od 20 zemalja u svetu) 
posebno  popularnim u zemlji Srbiji (pored tradicionalne srpske vezanosti za 
špansku kulturu). 
Sesar Antonio Molina, direktor svih instituta "Servantes" u svetu, kaže da 
narednih meseci očekuju u beogradskom centru oko 1 500 polaznika na kursevima 
španskog jezika. Samo u ovom trenutku Institut ima 542 učenika. Da ne pominjemo 
privatne škole u Srbiji u kojima je španski najpopularniji. Na nekoliko 
fakulteta u Srbiji otvoreni su odseci za španski jezik, a nastava španskog je 
od prošle godine počela i u državnim školama. Kada je Sesar Molina, inače 
čuveni španski pisac,  u svom govoru na inauguraciji spomenuo velikane srpske 
književnosti, koje i sam čita i voli, zapravo obožava, Miloša Crnjanskog, Ivu 
Andrića, Danila Kiša i Aleksandra Tišmu, ali i Milorada Pavića, bilo je u 
najmanju ruku uzbudljivo ugledati pisca Hazarskog rečnika i Predela slikanog 
čajem u publici. To je, valjda jedan od onih trenutaka koji bi trebalo da bude 
valjani početak, ili bar sigurni nastavak kulturne komunikacije dva naroda. Da 
nas na španski ne podsećaju samo serije.      
Huan Fernandez Elorijaga, direktor beogradskog centra "Servantes" kaže za NIN 
na dobrom srpskom (koji je naučio još na studijama u Beogradu, pre 30 godina) 
da žele da budu deo ovog grada i da učestvuju u njegovom životu. I presrećni su 
u kakvoj se zgradi i na kakvom mestu nalaze. Na uglu Čika LJubine i Knez 
Mihailove, na jednoj od najboljih lokacija u gradu. Na četiri sprata, sa deset 
učionica, svečanom salom za predavanja, koncerte, književne susrete, pozorišne 
predstave i projekcije filmova, salom za izložbe i multimedijalnom učionicom. I 
Bibliotekom "Hose Jero" sa više od 3 500 knjiga.   "Dugo sam ovde i poznajem 
ovaj grad. I ovu zemlju. Iduće godine je četiri veka od prvog savremenog romana 
u svetu, Servantesovog 'Don Kihota', i Institut se sprema da tako veliki datum 
u evropskoj istoriji književnosti u Beogradu obeleži na dostojan način, 
predavanjima, izložbama, muzikom o njemu, različitim konkursima, predstavama." 
I direktori Molina i Elorijaga, kao i svaki Španac s kojim smo razgovarali, 
reći će vam isto: "Nismo došli ovde samo da podučavamo, da širimo svoju kulturu 
i svoj jezik, želimo da učimo od vas. Zato nam ne treba posredni jezik u 
komunikaciji. Španski i srpski su nam dovoljni." 
Neposredni i znatiželjni, kakvi jesu, Španci su - od direktora do glumaca i 
operskih pevačica - išli kroz grad, tražili sve da vide, od ruševina, zbog 
kojih su se izvinjavali, do Kalemegdana i Titove kuće.