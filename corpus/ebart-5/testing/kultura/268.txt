> Izvor: matf
> Datum: 
> Rubrika: kultura
> Naslov: Gledanje fudbala na televiziji nesumnjivo je vrsta rituala čiji bi terapeutski 
> Članak:

smisao mogao biti mnogo efikasniji ako bi se gledaoci ponašali kao ono što jesu 
- bezbedni konzumenti - a ne kao ono što nisu: učesnici. Nerviranje i uopšte 
preterano emocionalno angažovanje zbog fudbala (ili bilo kog drugog sporta, 
odnosno, bilo čega drugog u virtualnoj realnosti) još je i moguće razumeti na 
stadionu, gde miris protivničke krvi postaje jači, ali u kombinaciji sa 
udobnošću televizijskog doživljaja deluje nekako suprotno osnovnoj ideji piva i 
igara. Televizijski gledalac fudbala trebalo bi, zapravo, da ima superioran 
stav, da se - zahvaljujući činjenici da ne mora ni prstom da mrdne da bi se sve 
dešavalo pred njim i samo zbog njega - izdigne iznad situacije i, s punim 
pravom, zahteva svoju zabavu. Umesto toga, on pristaje da, standardnom prevarom 
"viših interesa" bude ujedinjen u globalno fudbalsko klupko, u kome se, za 
vreme utakmice, ili, još svečanije, velikih takmičenja od kojih najnovije, iako 
nije počelo, već kreće da topi mozak, zaboravljaju sve razlike i svi postaju 
jedna svest, jedno stopalo u kopački i jedna masa. 
U tom smislu, iz reklamnih tepih-bombi kojima smo u poslednje vreme zasuti, 
dubljom simbolikom izdvaja se animirani spot u kome su, dok lopta veselo leti 
terenom, zločinci (razne vrste ljudi) i žrtve (miš, pile, drvo, drugi ljudi) 
spojeni u iskrenom i dirljivom zagrljaju pomirenja, predavanja i jednakosti. 
Svi bezbrižno i očajno navijaju, ne primećujući, ili, još bolje, odbijajući da 
primete - jer šta bi imali od toga - da ključevi za navijanje vire upravo iz 
njihovih leđa. Takva je fudbina sveta. 
(tvisterblic@yahoo.com)     