> Izvor: matf
> Datum: 
> Rubrika: kultura
> Naslov: KROZ SALONE I GALERIJE
> Članak:


KAKO je Oktobarski salon zatvorio vrata u "oslobođenim" gradskim galerijama su 
zaređala otvaranja izložbi - i po dva, tri istovremeno. Tako ispada da je ovih 
zimskih dana ponuda na likovnoj sceni bolja i bogatija i raznovrsnija nego na 
beogradskim pijacama. Od totalnog kiča do sofisticirane umetnosti, kako i 
dolikuje velegradu: za svakog po nešto.
Jelena Trpković je u Galeriji Kulturnog centra Beograda zaokružila "čitanje" 
započeto pre dve godine u Galeriji "Zvono". Njena "Biblioteka", kakav je naziv 
izložbe, sadrži vizuelizaciju tekstova Isidore Sekulić, Danila Kiša, putopisa 
Milana Milišića... Sprat više, u Artget galeriji bard srpske fotografije Goran 
Malić publici poklanja "Beograd, lični pogled", a zanimljivo je da je izbor 
uradio jedan drugi velikan fotografije - Tomislav Peternek! Tako reći preko 
puta u Galeriji ULUS anđeli od drveta i crteži našeg poznatog vajara Slavoljuba 
Caje Radojčića - izložba koja, valjda, i zbog osobenog humora ovog skulptora 
puni izložbeni prostor od ujutro do uveče.
Isto veče otvorena i u "Akademiji" Centru za grafiku i vizuelne umetnosti 
izložba novonastalih grafika vajara Đorđija Crnčevića, a u "Cvijeti Zuzorić" 
izložba Zorana Todovića.
Ipak, poseban događaj je predstavljalo otvaranje samostalne izložbe grafičara i 
profesora na Akademiji umetnosti u Novom Sadu Zorana Todovića. Tuje ponajmanje 
bilo grafika. Todović je, zapravo, izložio reljefe-mozaike velikih dimenzija 
građene slojevima papira. Nataložena energija u tim razlistalim kockicama 
hartije ima snagu granitnih kocki. Spretnom "adaptacijom" prostora, svetlom, 
bojenjem delova zidova Todović je napravio ne samo sjajnu "podlogu" svojim 
delima već stvorio posve nov i jedinstven ambijent "Cvijete".
Već večeras se u Galeriji Grafičkog kolektiva otvara mala retrospektiva grafika 
i crteža Marija Maskarelija (1918-1996) nekad slavljenog a danas poprilično 
zaboravljenog slikara.