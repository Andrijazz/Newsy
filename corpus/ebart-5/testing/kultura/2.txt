> Izvor: matf
> Datum: 
> Rubrika: kultura
> Naslov: 
> Članak:

U NJEGOŠEVOJ KNJIGOPEČATNJI U CETINJU 


Predstavljena knjiga "Jelena" Lučana Regole 



Cetinje, januara 

U Cetinjskom manastiru, u Njegoševoj knjigopečatnji, predstavljena je knjiga 
"Jelena", italijanskog autora Lučana Regole, u izdanju izdavačke kuće 
"Simoneli" iz Milana. 

Lučano Regolo je napisao ovu knjigu sa velikom ljubavlju i revnošću, rekao je 
mitropolit crnogorsko-primorski Amfilohije. 

O ličnosti Jelene govorili su još književnik Budimir Dubak i istoričar Predrag 
Vukić. Oni su rekli da je Jelena odigrala veliku i značajnu ulogu s kraja 19. i 
početkom 20. veka na italijanskom dvoru u odnosima Italije sa Rusijom, Crnom 
Gorom i drugim evropskim zemljama u kojima su bile udate njene sestre. 

Bila je i ostala duboko religiozna, rodila je četvoro dece, tri kćerke i 
prestolonaslednika Umberta. 

- Ona je bila i ostala najznačajnija kraljica u kući Savoja - naglasio je 
Vukić. 

O kakvoj čvrstoj ženi se radilo, Vukić je citirao njenog supruga, kralja 
Vitoria Emanuela, kada je u izgnanstvu posle 1946. godine u Egiptu kazao: 
"Jedini čovek koji me neće izdati je moja Jelena". 

Budimir Dubak je rekao da je Jelena imala oči ranjene srne, koja je slutila 
događaje koji su nadolazili. 

- Kult lepote u Crnoj Gori je oduvek nadvisivao kult vlasti, a lepota i 
milosrđe Jelenino je bilo nadaleko čuveno. 

Kneginjica Jelena se školovala u ženskom Institutu u Smoljnom u Petrogradu, a 
prvi put se srela sa italijanskim prestolonaslednikom, princom Vitoriom 
Emanuelom u Veneciji 1895. godine. 

O svojoj knjizi "Jelena" Lučano Regolo je kazao: 

- Desetine knjiga u Italiji je napisano o kraljici Jeleni, ali nijedna nije 
dublja zašla u njen devojački život. Ona je bila i ostala "majka Italije" kako 
su je moji sunarodnici nazvali posle zemljotresa u Mesini. U mojoj zemlji mit o 
Jeleni i dalje živi. 

Kraljica Jelena umrla je pre pedeset godina u Francuskoj, u Monpeljeu, gde je i 
sahranjena. Ni njeni ni zemni ostaci njenog supruga, kralja Vitorija Emanuela, 
još nisu vraćeni u Italiju u porodičnu grobnicu Savoja. 

- Porodici Savoja je zabranjen povratak u Italiju jednim zakonom posle 
abdikacije 1946. godine kralja Vitoria Emanuela, ali Italijani su ostali duboko 
odani kraljici Jeleni, čiju je beatifikaciju pokrenula Katolička crkva - rekao 
je Regolo. 

Mitropolit Amfilohije u ime kuće Petrović, podario je zlatnik sa likom 
Njegoševim i ikonu Svetog Petra Cetinjskog Lučanu Regoli u znak zahvalnosti za 
knjigu koju je napisao, dodavši da se nada da će biti prevedena na srpski 
jezik. 



