> Izvor: matf
> Datum: 
> Rubrika: kultura
> Naslov: POSTPOP KULTURA 
> Članak:


Danas više nije problem gde i kada slušati muziku nego kako je odabrati 

Da odmah raspršim bilo kakav mogući nesporazum - muzički albumi su savršeni. 
Ono na šta želim da skrenem pažnju jeste da dešavanja na muzičkom tržištu 
poslednjih nekoliko godina, i prilično je očigledno da se u bliskoj budućnosti 
to neće bitnije izmeniti, prete da ovom formatu oduzmu ultimativnu poziciju. U 
stvari, da budem precizniji, to se već dešava. Razlozi za to su raznolike 
prirode. 

Pad prodaje muzičkih diskova se iz godine u godinu nastavlja. Za takvo stanje 
muzička industrija je dugo nalazila opravdanje i napadala prvo piratsko tržište 
a zatim "skidanje i razmenu" muzičkih fajlova preko interneta. I dok se protiv 
onog prvog još i može boriti pravnim i zakonskim sredstvima, protiv ovog drugog 
joj sve više ponestaje daha. Jer, nije tako davno počelo da se računa koliko je 
koji autor ili izvođač imao "daunlodova" tokom određenog perioda. A to su 
realni podaci koliko i zvanične top liste. I tu se suočava sa bolnom realnošću. 

Ako su joj pojava "vokmena" krajem sedamdesetih i portabl ce-de plejera krajem 
osamdesetih išli naruku, tehnološki skok na mp3 format i nedavna poplava 
plejera ogromnog memorijskog kapaciteta su joj više nego ozbiljan protivnik. 
Jer, danas bez nekog većeg odricanja možete nabaviti plejer veličine 
nekadašnjeg vokmena, kao što je Eplov Aj-pod, u koji možete da smestite do 
deset hiljada pesama ovog formata. Drugim rečima celokupnu svoju, nešto iz 
kolekcije dobrih prijatelja i da vam ostane mesta za ponešto sa interneta. Pri 
tom da jedini problem koji imate jeste kako da sve te fajlove razvrstate, jer 
naravno sav taj materijal možete da programirate i slušate kako vam volja. I tu 
se vraćamo na početak. 

U ovakvoj situaciji kada uz, mora se reći, dosta posla imate priliku da svoju 
muziku organizujete isključivo po sopstvenom nahođenju, a to opet znači 
žanrovski precizno, po tipu raspoloženja ili jednostavno rečeno ukusu, dolazimo 
do činjenice da je pesma, a ne album, najvažnija. Onog trenutka kada vam je sve 
to omogućeno vi postajete pravi di-džej, i ne samo to, vaša sposobnost, znanje, 
a što ne reći i senzibilitet, u odabiru i predstavljanju niza pesama počinje da 
govori o vama - ko ste, šta ste, kako se osećate, i/ili kako doživljavate ovaj 
svet - puno rečitije nego autori pojedinačno. 

U takvom svetlu jasno je da će se celokupna uloga industrije zabave i medija 
izmeniti. Muzička štampa, TV i radio će sve više poprimiti ulogu vodiča, kojima 
ćete verovati u onolikoj meri u kojoj zadovoljavaju vaše potrebe i koliko su 
sposobni da "uhvate" duh vremena. A mogu li imati drugačiju ulogu u vremenu 
kada se svakog meseca u svetu pojave na hiljade novih i ponovljenih izdanja. 
Još uvek izbegavajući neizbežno, a to je snižavanje cena diskova, i najveće 
muzičke kompanije nude "skidanje sa mreže" celokupnih albuma, ali sve češće i 
pojedinačnih pesama. Uz mogućnost preslušavanja, brze kablovske veze i plaćanje 
kreditnom karticom nije teško zaključiti u kom se smeru kreće protok glavnog 
kapitala. Može biti da zbog ogromnog pada prodaje diskovi postanu ekskluzivna 
roba, slično današnjim vinilnim pločama. Na odgovore, izvesno je, nećemo dugo 
čekati. Jer, sve se ovo dešava zbog onoga što je svojevremeno Frenk Zapa na 
sebi svojstven način zenovski opisao: "Informacija nije znanje, znanje nije 
mudrost, mudrost nije istina, istina nije lepota, lepota nije ljubav, ljubav 
nije muzika - muzika je sve!" Možemo li da se ne složimo!?