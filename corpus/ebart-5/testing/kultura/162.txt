> Izvor: matf
> Datum: 
> Rubrika: kultura
> Naslov: OD VEČERAS FESTIVAL U BEOGRADSKOM POZORIŠTU "SLAVIJA"
> Članak:


ČETVRTI Međunarodni pozorišni festival "Slavija 2005", koji večeras, u 
istoimenom pozorištu u Beogradu, otvara Olivera Marković, počinje predstavom 
"Za idiote koji bodu oči 2", po Hašeku, Alenu i Jerofejevu.
Izvešće je bračni par Krstju Lafazanov i Elena Načeva Lafazanov, iz privatnog 
pozorišta "Ela" u Sofiji (osnovanog 1987.), s namerom da u gledaocu probude 
"osećanje humora i isceliteljske tuge, da ga pomešaju u jedno i da mu nežno 
dotaknu emocije". Lafazanovi su, inače, prvaci Narodnog pozorišta "Ivan Vazof" 
u Sofiji, inače laureati značajnih nagrada.
Do 16. marta, na Festivalu će učestvovati i predstave takozvane male forme iz 
Podgorice, Tel Aviva, Budimpešte, Zagreba, Sarajeva, Kijeva i Skoplja. Glumačke 
večeri imaće Miša Janketić, Dragica Tomas, Petar Banićević i Ivan Bekjarev.