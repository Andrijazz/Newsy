> Izvor: matf
> Datum: 
> Rubrika: kultura
> Naslov: Nevolje Aleksa Kapranosa u Srbiji
> Članak:

 
Među mnogima koji su na ovogodišnjem "Egzitu" oduševili svirkom i izazvali 
histeriju svakako su momci iz škotskog benda "Franc Ferdinand". Oni se u Novom 
Sadu nisu zadržali dugo, odmah nakon koncerta morali su dalje na put ali nisu 
propustili priliku da nešto prezalogaje nakon naporne svirke. Tada su i počele 
nevolje za harizmatičnog pevača benda Aleksa Kapranosa...

Naime, Aleks je alergičan na kikiriki u svakom obliku i gde god na svetu da 
krene, nauči i zapiše kako se na jeziku zemlje u koju ide kaže kikiriki kako ne 
bi imao problema, s obzirom na to da je alergičan na omiljenu pivsku 
grickalicu. U Novom Sadu se malo zaboravio...
"Imao sam problem kada sam pre nekoliko dana u Srbiji pojeo pileću salatu koja 
je u prelivu imali buter od kikirikija. Ja sam alergičan na kikiriki i povraćao 
sam satima te noći. Sve sam izbacio", napisao je Kapranos u svojoj nedeljnoj 
kolumni koja izlazi svakog petka u uglednom britanskom "Gardijanu" i dodao kako 
je posle negde (nevažno gde) u belom svetu uživao u čokoladnim torticama. 
Srbiju, kada je hrana u pitanju, zapamtio je po lošem iskustvu sa salatom. 
Mada, kakav nam se paradajz mota po pijacama ovih dana, sva sreća da mu neko 
nije ponudio jednu dobru šopsku.