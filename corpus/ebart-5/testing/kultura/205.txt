> Izvor: matf
> Datum: 
> Rubrika: kultura
> Naslov: 59. sezona Narodnog pozorišta "Toša Jovanović"
> Članak:


Praizvedbom komada "Ligejina smrt" Mislava Brumeca, hrvatskog autora, 
zrenjaninski dramski ansambl pozorišta "Toša Jovanović" najavljuje novu sezonu. 
Istina, premijera komada je predviđena za sredinu oktobra, dok repertoar 
počinje već 9. septembra ali je direktor dramske scene Miroslav-Miki Radonjić 
projekat ocenio značajnim. Najpre zbog dominantnog opredeljenja da se angažuju 
mladi autori, koje predvodi Aleksandar Božina kao reditelj predstave, a tu je i 
prvokacija u žanrovskom smislu. "U tekstu Mislava Brumeca imamo na delu 
interesantan spoj horora i melodrame, dok se u vizuelnom pogledu komad temelji 
na atmosferi Edgara Alana Poa. Tako je bar osmišljena predstava, koja okuplja 
diplomce i mlade umetnike od kojih dosta očekujemo", naglašava Radonjić.
"Ligejina smrt" je diplomska predstava Aleksandra Božine, koji na FDU u 
Beogradu završava studije režije. Scenografija je poverena Saši Ivanoviću, dok 
je student dizajna Mirna Ilić zadužena za kostime. Pored rada na novoj 
predstavi, zrenjaninske glumce očekuje i gostovanje u Bugarskoj 17. septembra. 
Dramski ansambl igraće komad "Četvrta sestra" Januša Glovackog, u režiji 
Radoslava Milenkovića, na Festivalu "Teatar na raskršću" u Plovdivu.