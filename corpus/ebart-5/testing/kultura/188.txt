> Izvor: matf
> Datum: 
> Rubrika: kultura
> Naslov: Nije li Slobodan Milošević svojevremeno svesno izazvao inflaciju i stvorio 
> Članak:

piramidalne banke, o čemu je upravo Dinkić, današnji umišljeni Glavni graditelj 
Srbije, pisao u svojoj "čuvenoj" knjizi Ekonomija destrukcije: velika pljačka 
naroda

Piše 
Ljiljana ĐurĐiĆ

Po povratku iz Amerike, Mlađan Dinkić je javno obznanio da je MMF za smanjenje 
državnog sektora za 10 odsto i reformu penzionog sistema u Srbiji odobrio i 
obezbedio novac. Gospodin Dinkić, ministar finansija Srbije i samozvani Glavni 
graditelj jedne od provincija novog faraonskog carstva, zbog svog izvanrednog 
poznavanja piramida i njihovog korišćenja - a koji je u političkim igrama posle 
5. oktobra 2000. direktno prisvojio Narodnu banku Srbije - sva je prilika da je 
sad u mogućnosti da dugotrajnim administrativnim otezanjem sjajno manipuliše 
ovim namenskim sredstvima. Ljudi koji su bili pred penzijom ili su bili 
tehnološki višak odlučili su se za ponuđenu varijantu zaključno sa 31. majem 
2005. a prema novoj Uredbi o dopuni Uredbe o naknadama i drugim primanjima 
zaposlenih u državnim organima objavljenoj u Službenom glasniku RS od 6. maja 
2005. određena im je otpremnina od 1/3 bruto plate za svaku godinu navršenog 
staža u dinarima. To se odnosi na sve državne institucije kojima su priključene 
i državne ustanove kulture dopisom od 26. maja 2005. godine. Ljudi u državnim 
institucijama - reč je o oko 8 do 10 hiljada njih - od tada čekaju novac koji 
se svakodnevno obezvređuje inflacijom koja raste, rastom evra u odnosu na dinar 
(o kamatama da i ne govorimo!) a razliku između skoka svote obezbeđene u evrima 
od strane MMF i dinarske otpremnine koju su potpisali oni koji su prihvatili 
ili bili prinuđeni da prihvate Uredbu Vlade Srbije, direktno neko stavlja u 
svoj džep, jer vreme neumitno prolazi, a obećanih para niotkud! Istovremeno, 
čeka se i novi zakon o penzijama koji bi ovoj grupi ljudi onemogućio da se 
penzionišu po starom, mnogo povoljnijem zakonu.
Nije li nekadašnji Veliki graditelj Slobodan Milošević svojevremeno svesno 
izazvao inflaciju i stvorio piramidalne banke, o čemu je upravo taj isti 
Dinkić, današnji umišljeni Glavni graditelj Srbije sa ključevima od tzv. 
državne riznice u ruci, pisao u svojoj "čuvenoj" knjizi Ekonomija destrukcije: 
velika pljačka naroda (izdavač još čuveniji Arkanov i Badžin prijatelj, 
današnji uvaženi Predsednik Skupštine Srbije Predrag Marković) i u kojoj je 
otkrio sve mehanizme manipulacije novcem i načine nezakonitog bogaćenja, a 
kojom se proslavio kao veliki demokrata. Ne tvrdim, ali sumnjam (a to se može 
vrlo lako istražiti, ako bude potrebno) da Dinkić sad radi isto što i 
Milošević, jer se činjenica da Vojvodina - za koju je MMF u pomenutom paketu 
takođe obezbedio novac u evrima - uopšte nije uključena u ovaj program, čini 
vrlo indikativnom za moguće prljave radnje. Ne verujem da MMF i Evropska 
zajednica imaju ikakve veze sa ovim rabotama, već je opet u pitanju lokalna 
banda koja izrabljuje sopstveni narod čekajući da im inflacija totalno 
obezvredi obećane otpremnine, pa da ih onda izbace direktno na ulicu trpajući 
pozamašnu razliku u svoje džepove.
Hello, Mr Dinkić, hteli ili ne hteli, ja sam i dalje tu, online, samo vas 
gledam još od onog dana kada ste vi i ostali "ugledni anonimni potpisnici", uz 
druge sitne grabljivce, pardon: borce za demokratiju i nešto sitniša, osnovali 
Pakt za stabilnost Srbije (iz kojeg se kasnije ispilelo pilence zvano G17, pa 
onda postalo dobro nakljukana koka G17 plus) i pozvali narod da vam da podršku 
na Preobraženje Gospodnje 1999. godine. Narod kao narod, kakav god da je, odmah 
je shvatio da tu nešto smrdi i prilepio vam divan kaubojsko-pljačkaroški 
nadimak Daltoni, koji datira još iz doba osvajanja Divljeg zapada, ali se može 
primeniti i na današnje Faraonove lukave skupljače poreza. Otada, nesumnjivo, 
Vi i Vaši Marković-Labus/Albus "sapuni" vrlo vešto jašete i balansirate na 
svojim konjima - mada uvek neko na njih mora da vas podiže s obzirom na to da 
to sami, evidentno, ne možete - koje ste dobili od MMF i Evropske zajednice. 
Kladim se da darodavci nemaju pojma šta ste sve zdipili usput kao svaka banda, 
ili su i to uračunali u sve one novce koje su dali za preporod Srbije i njen 
ulazak u Evropu, znajući s kim imaju posla. Budete li i dalje otezali sa 
isplatom novca koji ste u namenske svrhe dobili - glasine kažu da je već 
uplaćeno 25 miliona evra, a da su menjačnice dobile ganc nove dinarske 
novčanice - bojim se da će vaše mesto Glavnog graditelja piramida u provinciji 
Srbiji zauzeti neko drugi, i to vrlo brzo. Hey!