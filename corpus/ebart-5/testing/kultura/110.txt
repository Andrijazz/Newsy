> Izvor: matf
> Datum: 
> Rubrika: kultura
> Naslov: Večeras na Citadeli program "Festivalski nauk"
> Članak:


18gradteatar04

U programu najduže i najelitnije crnogorske, letnje kulturne manifestacije - 
Grad teatar Budva, pod odrednicom "Festivalski nauk", ove godine najavljena je 
serija zanimljivih razgovora u kojima će učestvovati značajni ljudi iz ovdašnje 
kulture. Prvi razgovor iz ovog ciklusa, čija je tema "Ekonomske strane 
festivala kulture", počinje večeras u 20 sati na Citadeli.
- Za osamnaest godina, koliko postoji Grad teatar, prvi put će se govoriti o 
problemima finansiranja, ali i o ekonomskom aspektu koji festival svakako 
proizvodi na svoj grad i celu Crnu Goru. Naše iskustvo ukazuje da su ti odnosi 
interaktivni - što se više ulaže u festival, u reprezentativnost programa i u 
odabir najeminetnijih umetnika koji dolaze u Budvu i Crnu Goru, to je 
finansijska dobit od turizma veća. Ono što je posebno važno jeste činjenica da 
je, zahvaljujući Gradu teatru, medijska slika ovog dela Mediterana, ali i 
čitave republike, daleko značajnija. U istoriji Grada teatra tokom ovih 
osamnaest godina, zabeleženo je da su u Budvi gostovala imena iz svetske 
kulture, umetnici čije pojavljivanje predstavlja kulturni događaj i za jedan 
Pariz, ili Njujork, a kamoli za Crnu Goru. Zahvaljujući ovom festivalu, Budva, 
Crnogorsko primorje i Crna Gora postali su prepoznatljivi na evropskim i 
svetskim kulturnim mapama. Možda upravo ovaj momenat svih ovih godina nije do 
kraja marketinški iskorišćen. Upravo zbog toga, večeras ćemo govoriti i o tome 
šta u ekonomskom i marketinškom smislu znači ako se u turističkoj ponudi Budve, 
Svetog Stefana i Crne Gore, pogotovu za goste koji dolaze iz inostranstva i na 
koje sve više računamo, nađe i takav podatak da su na festivalu Grad teatar 
gostovali Ronald Harvud, Dunja Vejzović, Pavel Nesersjan, Oleg Kulik, Đerđ 
Konrad, Valerij Fokin, Roberto Čuli, Ala Demidova, Teodoros Terzopulos, Marina 
Vragova... i mnoga druga atraktivna imena svetske kulture - kaže Branislava 
Liješević, nekadašnji dugogodišnji direktor budvanskog festivala.
O ekonomskoj strani Grada teatra, večeras će govoriti i Marko Kentera - 
direktor festivala, Nebojša Medojević - direktor Centra za tranziciju, Mirjana 
Markovinović - direktor Sterijinog pozorja u Novom Sadu, Dejan Đurović - 
direktor Herceg Festa i Filmskog festivala u Herceg Novom, Nenad Prokić - 
direktor Beogradskog internacionalnog teatarskog festivala (Bitef).