> Izvor: matf
> Datum: 
> Rubrika: kultura
> Naslov: PLJAČKA TREĆEG RAJHA; SCG, 2004; proizvodnja: Drim kompani; scenarista: Miodrag 
> Članak:

Andrić - Ljuba Moljac; adaptacija 
scenarija: Zdravko Šotra; reditelj: Z. Šotra; igraju: Dragan Nikolić, Nikola 
Đuričko, Katarina Žutić, Isidora Minić, Vojin Ćetković, Katarina Radivojević, 
Bogdan Diklić, Predrag Ejdus, Tihomir Stanić, Mihajlo Bata Paskaljević i drugi; 
distributer: Tuck

Aleksandar D. Kostić

BIOSKOP

Temeljno pripremljena, agresivna i vrlo, vrlo široka marketinško-distributerska 
kampanja s jedne, ali i visoka svest o tome da lokalne teme i lokalni junaci 
jednostavno nemaju premca u modernim kinematografskim tržišnim utakmicama s 
druge strane, su pre nešto manje od dve godine omogućile jednoj potpuno novoj 
produkcionoj kući ("Drim kompani") i jednom reditelju-veteranu (Zdravko Šotra) 
da iznenada zajednički potpišu nesumnjivo najveći bioskopski hit u istoriji 
domaćeg filma - "Zonu Zamfirovu". Danas, dotični tim je sasvim razložno, a opet 
i prilično lakonski pokušao da ponovi isto, pa je u naše sale konačno, nakon 
višemesečnih i sveprisutnih najava stiglo njihovo novo ostvarenje "Pljačka 
Trećeg rajha".
Ali, uprkos očitoj nameri da se nikako ne odstupi od te, nedvosmisleno 
pobedničke strategije i formule, pa i bez želje da se sada posebno diskutuje o 
stvarnim, umetničkim kvalitetima dosegnutim u tom prethodnom i slavom ovenčanom 
navratu, već je na prvi pogled jasno da će "Pljačka Trećeg rajha" u mnogo čemu 
teško sustići "Zonu Zamfirovu". Za početak, naime, ovoga puta je adaptiranu 
baštinu i nacionalnu melodramu s pevanjem, plakanjem, ljubljenjem, smejanjem i 
neizbežnim pucanjem zamenila laka, neobavezna i često besmislena komedija, 
arhaični i gotovo nerazumljivi dijalekt je ustupio mesto osavremenjenom, 
naglašeno umivenom i svesno obuzdanom književnom jeziku, dok je nekadašnje i 
ipak hazardersko poniranje u etnografski obojenu istoriju sada zamenjeno znatno 
bezbednijim skretanjem u rutinski prepoznatljivu ikonografiju i kontekst Drugog 
svetskog rata.
Nema, naravno, ničeg osobito spornog u ovom konceptu iz kojeg je iznikla 
"Pljačka Trećeg rajha", pa bi se čak moglo reći da je posegnuvši za starim 
scenarijom pokojnog Ljube Moljca ovaj tim smatrao da je bliži sigurnom uspehu 
nego ikada pre, no praksa je sve to veoma brzo demantovala, po ko zna koji put 
dokazavši da serija valjanih namera često ume da preraste u neočekivane 
putokaze za kreativni pakao. Logično, producent je i u ovoj prilici svoj deo 
zadataka nastojao i uspeo da obavi pravovremeno i adekvatno, najpre 
dostojanstveno isprativši rediteljeve namere (pristojan budžet, zanimljiva 
glumačka podela, optimalno efikasna realizacija), a zatim i maksimalno 
propagandno podržavši započeti posao, verovatno i ne sluteći da će se na 
naizgled sigurnom, autorskom planu suočiti s problemima i promašajima koje neće 
biti kadar da zakloni i prebrodi.
Bez obzira na iskustvo koje se meri decenijama i zaista zamašan opus, reditelj 
Zdravko Šotra nikada nije spadao među stvaraoce koji se mogu pohvaliti 
naročitom veštinom ili originalnošću u izgradnji karaktera ili baratanju 
dramskim situacijama, već su njegova dela obično ili kopnila kao nizovi 
prijatnih i nostalgičnih sličica iz romantično-komične prošlosti, ili 
zbunjivala svojom žanrovskom i idejnom nedorečenošću onda kada su se trudila da 
budu preterano ozbiljna. "Pljačka Trećeg rajha" svakako spada među ona prva, 
ali su ovde njegove muke izgleda započele još prilikom izbora i potonje 
adaptacije već pomenutog predloška. Neskriveno na tragu i pod ogromnim (a 
spornim!?) uticajem Baletićevog "Balkan ekspresa" (1983), ovaj film je 
zamišljen kao simpatična i šarena šala iz jedne mračne epohe, gde je 
jedinstvenom  kombinacijom viceva i akcije valjalo stići do vedrog naličja tog 
univerzalno tragičnog razdoblja, odnosno pokazati da se - upravo kao i u 
vremenu u kojem živimo - razlozi za zdrav smeh mogu pronaći čak i na zgarištima 
civilizacije.
Međutim, umesto da je u tu svrhu nešto suštinski urađeno i unapređeno na zbiru 
površnih, lopovskih anegdota koji je za sobom ostavio Andrić, Šotra se izgleda 
olako i bolno proizvoljno zadovoljio prostim zatezanjem i peglanjem "slobodnih" 
krajeva, apsurdno uveren kako će - i mimo nužne vremenske i prostorne 
artikulacije, pa i poštovanja zakonitosti elementarne uverljivosti - u filmu 
"Pljačka Trećeg rajha" baš svi problemi biti efektno prekriveni nepodnošljivo 
lakim šarmom glavnih junaka Glavonje i Kalauza, kao i podrazumevajućom 
opuštenošću s kojom publika oduvek guta priče o malim i marginalnim čapkunima i 
spadalima koji duhom ponižavaju najveće i najstrašnije rivale. Glumci su, 
razume se, pokušali da daju sve od sebe, iako im je izvesno bilo jasno da 
zadate, jednodimenzionalne i izanđale karikature nisu teren za velika dela, a 
sam reditelj je opisanu narativnu neambicioznost dodatno naglasio sličnom 
zanatsko-tehnološkom krutošću i neinventivnošću, definitivno pretvorivši film 
"Pljačka Trećeg rajha" u puku, neinspirativnu i lenju farsu čija je kompletna 
ambicija iscrpljena u efikasnoj naplati ranije stečenog, komercijalnog 
kredibiliteta. Zato je i krajnji utisak o ovom ostvarenju zapanjujuće tugaljiv 
i štur, dok će njegov eventualni uspeh na bioskopskim blagajnama biti pre 
posledica tržišne inercije nego kapitalan nauk za svetliju kinematografsku 
budućnost.