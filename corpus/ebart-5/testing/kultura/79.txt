> Izvor: matf
> Datum: 
> Rubrika: kultura
> Naslov: Aleksandar D. Kostić
> Članak:


32FEST04 - SREDIŠNJI DEO

Kao i obično, negde tačno na sopstvenoj sredini, i ovogodišnji Fest je - poput 
većine prethodnih - upao u neku vrstu kolotečine i krize. Jer, kada se dosegne 
optimum planiranih i mogućih marketinških efekata, potroši većina uvodnih i 
najjačih repertoarskih aduta, ali i kada se dočekaju i već isprate uglavnom svi 
bitni pojedinci sa ionako kratkog spiska gostiju koje ovaj Festival uspe da 
privuče, onda između znatiželjne publike i samog programa ne ostaje ništa drugo 
sem golih utisaka i manje-više umerene konzumentske zasićenosti. Ili, još 
konkretnije, filmovi i gledaoci se smenjuju, početni entuzijazam nužno 
splašnjava, a - u iščekivanju možda burne završnice - u prvi plan iskače 
vaganje izbora na kojem počiva aktuelni Fest, dakle upravo ona aktivnost koja 
prosto podrazumeva dozu ohlađene distanciranosti i pribrane kritičnosti.
Sagledana na takav način, središnjica Festa 2004. nije donela mnogo zajedničkih 
uporišta koja bi mogla biti analizirana predloženim metodom i gotovo da nema 
sumnje da to i predstavlja osnovnu i neprelaznu manu ove i ovako profilisane 
manifestacije. Naravno, to ne znači da se tekući Fest nije nošen navikama i 
inercijom oslonio na stare, dobre i često sporne programske celine, ili da nije 
doveo pred nas dovoljan broj naslova, različitih nacionalnih kinematografija 
ili uglednih autorskih imena, no pravi problemi počinju onda kada pokušate da 
tu kvantitativnu raskoš i rasutost bilo kako sistematizujete i obrazložite, 
odnosno onda kada iza ponuđenog potražite eventualne zajedničke imenitelje i 
ključeve za razumevanje čitave festivalske konstrukcije.
Ukoliko, ipak, odložimo u stranu ta opšta, principijelna i koncepcijska pitanja 
zarad opravdanog koncentrisanja na ono viđeno i zaista bitno, onda je savršeno 
jasno kako je minulih dana sudbina Festa 2004. bila prepuštena učinku novih 
igranih ostvarenja niza davno afirmisanih stvaralaca (Bertoluči, Barton, Alen, 
Fon Trir) s jedne, kao i neuporedivo inspirativnijoj i smelijoj grupi 
dugometražnih dokumentaraca koje su - na drugoj strani - potpisivali mahom 
reditelji bez velikog renomea i autorske reputacije. Kod ovih prvih, ukupne 
impresije se - nažalost - uglavnom naslanjaju na priču o osetnoj krizi 
najmoćnijih svetskih kinematografija o kojoj smo govorili u uvodnom tekstu s 
ovogodišnjeg Festa, pre svega zato što su nalik na tada apostrofirane uglednike 
(Van Sant, Šabrol, Injaritu, Tešine, Ozon) i ovi iz središnjice bili skloniji 
određenoj kreativnoj samodovoljnosti i zaprepašćujućoj idejnoj i stilskoj 
lenjosti. Lišeni stega i pravdanja, oni drugi su - pak - pokušali i uspeli da 
tematskim izborom i ubojitošću premoste vlastito neiskustvo, dok im je 
istovremeno formalna svedenost i inventivnost obezbedila svežinu i drskost koja 
malo koga može ostaviti ravnodušnim ili nezainteresovanim.
Zagušen sopstvenom narcisoidnošću od samog starta, novi film Bernarda 
Bertolučija "Sanjari" je prvenstveno nepotreban spomenik koji je ovaj slavni 
reditelj podigao vlastitom opusu, i kao takav prava paradigma neveselog 
umetničkog stanja o kojem sve vreme govorimo. Ova priča o čudnom ljubavnom 
trouglu, namerno smeštena u Pariz tokom znanih previranja 1968. godine, načelno 
treba da bude i posveta svim najvećim autorovim opsesijama: filmu, seksu i 
revoluciji. Ali, "Sanjari" pokazuju da u tim strastima odavno nema neophodne 
ljubavi, pa nam Bertoluči umesto njih - u stvari - patetično servira isprazna 
filmofilska naklapanja, svesno i prekomerno izvitoperenu intimnost, a najzad i 
samo plakatsku manipulaciju opštim političkim mestima i tezama. I dok 
Bertolučijeva idejna paraliza samo podseća na vulgarizovano pozorište, u 
slučaju Vudija Alena ("Ljubav i sve ostalo") i Larsa fon Trira ("Dogvil") ona 
to zaista i jeste.
Naime, iako poseduje šarolikost odabranih enterijera i eksterijera, još jedno u 
nizu bespotrebnih dela hronično zaposlenog veterana Vudija Alena "Ljubav i sve 
ostalo" je ništa drugo do zapričana bulevarska farsa lažno upakovana u oblandu 
njegovog dosadnog životnog preispitivanja. Otud i naracija i karakterizacija u 
ovom ostvarenju napreduju brzinom i logikom debelo prezagušenih stripovskih 
oblačića, bez snage i uverljivosti kojom bi preskočile rampu i prevladale 
prepreke jadnog teatra u koje ih je saterao posustali autor. Na neuporedivo 
radikalniji i - bar prividno - riskantniji način oko iste rampe obigrava i Lars 
fon Trir, jedno od svakako najizvikanijih imena u modernom evropskom filmu. 
Njegov "Dogvil" se zbilja odigrava na pozornici, i to onoj avangardistički 
ispražnjenoj i ogoljenoj, dok se iskušenja monotonosti i statičnosti tog 
hotimično konceptualizovanog okvira izbegavaju konstantnom pokretljivošću 
elektronskih kamera. Međutim, uprkos pozivanju na Brehta, britanske TV 
ekranizacije Dikensa i Dogmu, pa i uprkos dostojanstvenim glumačkim kreacijama 
i podrazumevajućim pohvalama za smelost, ova tročasovna predstava u devet slika 
s prologom brzo gubi smisao i prerasta u glomazan uzorak proste autorske 
taštine, namenjen isključivo kritičarima i teoretičarima.
Častan predah u opisanom sivilu izborio je Tim Barton, reditelj koji je svojim 
novim filmom "Krupna riba" možda pomalo i izneverio sve one koji su očekivali 
da će on takođe biti deo Festovskog lanca preforsiranog rediteljskog manirizma. 
Sigurno potčinjen autobiografskom, a svakako i predodređen na uvrnutu 
bajkolikost Bartonovog uobičajnog rukopisa svojom jasnom narativnom podelom na 
najmanje dva univerzuma - realni i fiktivni, i ovaj film je lako mogao da 
upadne u zamku kreativnog autizma. "Krupna riba" - srećom i na zadovoljstvo 
gledališta - bira teži put, pa ukrase i intelektualna zanovetanja najvećim 
delom podređuje istinskoj poetskoj utemeljenosti i lucidnoj pripovednoj 
progresiji, kvareći konačan efekat tek onda kada Barton počne da brka fine 
granice između mita i istorije, priče i pripovedača, sna i jave, oca i sina, 
događaja i citata.
Utapanje u vlastitom manirizmu ili bežanje od istog kao da ne zanima sve one 
reditelje koji su na Fest 2004. stigli sa dokumentarnim radovima, jer se svi 
oni - a dosad su prikazani "Nalaženje slika" Benjamina Gajslera, "Čija je ovo 
pesma?" Adele Pejeve, "Kasting" Gorana Radovanovića i "Sretno dijete" Igora 
Mirkovića - trude da o životu progovore na što direktniji i intenzivniji način. 
Uzbudljivi daleko preko ustaljenih granica vrste kojoj pripadaju, ovi filmovi 
možda nekad preteruju u stepenu idejnog ili ideološkog angažmana na kojem 
počivaju, no onda kada su najbolji oni se prilično nenadano kreću istim onim 
granicama koje je uspostavio Barton. Zato Mirkovićev film "Sretno dijete", kao 
verovatno najbolji u ovom nizu, praktično negira faktografiju, analitičnost, pa 
i samu dokumentarnost esejizirajući na temu "novog vala", gromoglasno 
otkrivajući nove kvalitete unutar samog žanra kroz priklanjanje trendovskom 
jeziku "novog egoizma". Dokumentarizam - dakle - može i sme da bude i 
maksimalno subjektivan, a dokumentarista može biti i impresionista, jedino je 
bitno da - baš kao kod Mirkovića - predmet svog istraživanja posmatra 
inspirisano i iskreno. A upravo to su ona dva kvaliteta za kojima vredi tragati 
ne samo do kraja ovog izdanja Festa, već i mnogo, mnogo duže.