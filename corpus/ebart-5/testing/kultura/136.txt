> Izvor: matf
> Datum: 
> Rubrika: kultura
> Naslov: Voajerski nerv Baneta Radišića 
> Članak:


Još nam je u sećanju nedavno predstavljen projekat beogradskog umetnika Baneta 
Radišića "Guze" u SKC-u, a već u istoj kući, u "Srećnoj galeriji", do 20. 
novembra, imamo priliku da ponovo zagolicamo svoj voajerski nerv jer ko ga još 
nema? 
Reč je o seriji erotskih fotografija pod nazivom "Voajerske situacije", 
nastalih kao reakcija na medijske prizore zbog kojih svi mi, hteli ili ne, 
postajemo prisilni socijalni, psihološki, pa i erotski voajeri. Radišić je 
poznat u javnosti i kao nekadašnji novinar Radio Beograda, autor emisije "Kako 
gledati porno-film", emitovane početkom 90-ih godina na Trećem kanalu RTS-a, a 
umetničkom fotografijom se bavi niz godina...
- Voajerstvo mnogi mešaju sa Piping Tomom i svode to samo na formu erotskog 
zadovoljenja. U "Voajerskim situacijama" reč je o skopofiliji, ali ne i 
poslednjoj instanci voajerizma. U pitanju je svojevrsno zadovoljstvo u 
gledanju. Ove slike vraćaju pogledu želju za intimom i voljnim pogledom, 
svesnost postojanja objekta i interakcije gledanog i posmatrača. Odraz su one i 
mog bežanja od voajerizma koji mi nameću emisije poput onih Džerija Springera 
ili savremeni erotskih "serijali" u kojima se gomila i repetira "golo" bez 
ikakvog smisla, pa ga konzumiramo kao reklame - kaže za "Blic" Radišić. 
Autor i samim fotografijama podseća na to da ukradeni pogled na dekolte ili 
nečiji poljubac, kao lepotu iskazivanja osećanja, nije isto što i buljenje u 
prsa i bolesno očekivanje prisustva završnici ljubavnog čina. Kada su uvidele 
da fotograf ima plemenite namere, zdrav hedonistički stav prema telu, da su mu 
važne senke i linije, devojke, modeli su brzo stekli poverenje u njega. Osim 
toga, kako kaže Bane: "Žene imaju nepogrešiv instinkt za slikanje."