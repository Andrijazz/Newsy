> Izvor: matf
> Datum: 
> Rubrika: kultura
> Naslov: likovni život
> Članak:


Piše: 
Vasilije B. Sujić

Izložba slika, akvarela i crteža Branka Omčikusa u Galeriji ULUS

BRANKO Omčikus spada među one umetnike koji je svoje likovno obrazovanje stekao 
izvan zvaničnih umetničkih školskih institucija. NJegovo retko pojavljivanje 
pred javnošću može se, sva je prilika, tumačiti izuzetnom opreznošću da ne 
pokaže nešto čime do kraja nije zadovoljan. To je slučaj i na izložbi "More i 
masline" koja je u toku u galeriji ULUS u Beogradu. Izloživši slike, uslovno 
rečeno - akvarele, i crteže pokazao je ono zanimanje koje se graniči sa 
enformelnim doživljajem likovnog razmišljanja.
Ta likovnopoetska struja je ona koja mu najviše odgovara da izrazi svoja 
unutrašnja stanja prelomenjena kroz platno ili papir. Ritam na pojedinim 
slikama, korišćenjem dijagonala, dobija ubrzanje tako da i sam likovni događaj 
deluje spontan do kraja. Ovaj postupak je naročito prisutan na delima "
Maslina", "Posle požara na Korčuli" i još nekim. Na pojedinim platnima toga 
nema, te ona deluju sasvim smireno i bez naglašene strukture koja je, po mom 
mišljenju, i najjače oružje Branka Omčikusa.
Ono što pleni izuzetnu pažnju su akvareli i, naročito crteži. Tu je igra linija 
potpuno slobodna i ova dela odzvanjaju izuzetnom mladalačkom crtom i pored toga 
što je za ovim umetnikom pedesetak godina likovnih istraživanja. Mladost crteža 
i akvarela je i najupečatljiviji deo ovog ciklusa. Nervozne linije koje se 
kreću između tačaka ili mrlja tvore jednostavan pejzaž, pejzaž koji je 
prepoznatljiv, pogotovo delo "Krš". Skoro paukova mreža, koja dominira crtežom "
Maslina", na kojem linija dobija punu slobodu, umetnik smiruje nizom zareza 
koji događaj obogađuju. Sve u svemu, ova izložba privlači izuzetnu pažnju kod 
publike koja je spremna da se upusti u avanturu "odgonetanja" znakovnog sveta 
koji Branko Omčikus koristi.