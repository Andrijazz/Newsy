> Izvor: matf
> Datum: 
> Rubrika: kultura
> Naslov: O normalnosti -umetnost u Srbiji 1989-2001.
> Članak:


Jedan od ključnih događaja kojim će Muzej savremene umetnosti proslaviti 
četvrtu deceniju svog postojanja biće izložba "O normalnosti. Umetnost u Srbiji 
1989-2001", čije je svečano otvaranje zakazano za nedelju u 13 sati u muzeju na 
Ušću.
Vremenski raspon odabran je u skladu sa ključnim godinama kako za umetničke 
tako i za društvene tokove u Srbiji. To je 1989. godina - kada je u Sarajevu 
održana poslednja velika izložba jugoslovenske umetnosti Jugoslovenska 
dokumenta, a otprilike u isto vreme odigrao se i masovni skup na Gazimestanu 
kao uvod u traumatične devedesete. Godina kojom se po prirodi stvari završava 
ovaj specifičan period je 2001. kada je konstituisana prva demokratska vlada u 
Srbiji (posle 1945), a u Beogradu održana prva međunarodna izložba 
Konverzacije, nakon dugog niza godina. Sam naslov izložbe "O normalnosti" može 
se tumačiti na više načina, a da je odnos na relaciji umetnost - društvo jedan 
od važnijih problema koji ova izložba posebno tretira. 
Na izložbi će biti predstavljano oko stotinak radova šezedeset umetnika i 
umetničkih grupa, koji oslikavaju sve bitne umetničke tendencije iz perioda 
devedesetih, a važno je da su mnogi od ovih stvaralaca u međuvremenu postigli 
zavidnu afirmaciju na savremenoj svetskoj umetničkoj sceni. 
Izložba "O normalnosti. Umetnost u Srbiji 1989 - 2001" sadrži i nekoliko 
zanimljivo osmišljenih tematskih segmenata kao što su "Privremeno off/online 
/Umetnost novih medija u Srbiji na kraju 20. i početkom 21. veka koji je 
osmislio Kristijan Lukić, i Umetnost i javna stvar, Vladimira Tupanjca, koji će 
između ostalog sadržati i priloge o likovnoj umetnosti iz drugog Dnevnika 
Radio-televizije Srbije. Posebno važan događaj kojim se obeležava četvrta 
decenija od nastanka MSUB je i Međunarodna konferencija koja počinje u 
ponedeljak.  a  U fokusu pažnje kako je najavio Zoran Erić, kustos MSUB biće 
pitanja kao što su: Šta je "savremeno" u muzejima savremene umetnosti?", Odnos 
muzeja prema javnoj sferi, Problem narativa, Odnos lokalnog i globalnog, kao i 
odnos na relaciji umetnik-muzej. 
Izložba će trajati do 7. novembra, a tokom njenog trajanja biće organizovana 
predavanja, tribine i javna kustoska vođenja.