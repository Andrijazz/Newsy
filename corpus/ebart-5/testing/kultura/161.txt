> Izvor: matf
> Datum: 
> Rubrika: kultura
> Naslov: Grupa radnika šabačkog Pozorišta traži veće plate i optužuje novog upravnika 
> Članak:

Zorana Karajića

ŠABAC - Zoran Karajić, od nedavno upravnik Pozorišta u Šapcu, trenutno je 
najzaposleniji čovek u kući. Osim što vodi Pozorište, stiže da glumi, režira i 
dramatizuje tekstove za predstave. Nasledivši Davida Putnika na tom mestu, 
rešio je da Pozorištu vrati publiku i sezonu započne premijerama. Do sada ih je 
bilo šest. Glumci uveliko pripremaju i novu premijeru, Šekspirovu "Buru" koju 
režira Jug Radivojević. Povratak stare slave šabačkog Pozorišta je cilj koji će 
novi upravnik, po svemu sudeći, ostvariti. Šabačko Pozorište otvorilo je vrata 
za gostovanja drugih pozorišta na maloj sceni.
Pozorište je ponovo u modi u Šapcu, o čemu govori i podatak da se sve predstave 
igraju u punoj sali. Ali, kada su plate stigle na red, odnosno usklađivanje 
koeficijenata prema novim propisima Ministarstva kulture, došlo je do velikog 
nezadovoljstva, pre svega radnika koje publika ne vidi. Ispod pisma koje je 
upućeno osnivaču Pozorišta, Skupštini opštine Šabac, potpisalo se 12 radnika, 
ukazujući na nepravilnosti pri podeli plata, ali i na druge probleme u 
Pozorištu. Upravniku se zamera da je bio velikodušan prema glumcima, ali ne i 
prema tehničkom osoblju i radnicima opšte službe.
Glumci bez škole
- Svi glumci su razvrstani u prvu, drugu i treću grupu i svima je određen 
koeficijent kao da imaju fakultetsko obrazovanje. U našem pozorištu samo tri 
glumca imaju fakultet, ostali srednje škole, a jedna glumica ima samo osnovnu. 
Preporukom je predviđeno da svaki glumac, bez obzira na stručnu spremu i grupu 
u koju je svsrtan, može dobiti koefeicijent sedmog stepena. To je i urađeno. 
Međutim, u tehničkom sektoru to nije primenjivano, iako je bilo predviđeno da 
se neka radna mesta podvedu pod peti stepen stručne spreme. Očigledno je da je 
bila namera da se na nama zakine. Zašto i za nas nisu važili isti principi - 
pita se Đura Popov, domar.
Predsednik Samostalnog sindikata Ivan Jovanović, koji je i sam potpisao 
pomenuto pismo, zakazao je sastanak sindikata, ali se pojavilo samo sedmoro od 
22 člana. Đura Popov tvrdi da je sa potpisnicima direktor obavio pojedinačne 
informativne razgovore preteći im otkazom, te se nisu usudili da dođu na 
sastanak.
Nezadovoljni neradnici
Karajić kaže da je pretpostavio da će novi koefecijenti izazvati nezadovoljstvo.
- Predlagao sam osnivaču da povećam plate ljudima sa najnižim stepenom, jer su 
zaista male. Nije mi dozvoljeno. A iza svega stoji najveći neradnik u 
pozorištu, domar Đura Popov, od kojeg se čak i potpisnici teksta ograđuju. 
Nikome nisam pretio - kaže Karajić.
Pored plata, pomenuti radnici su upozorili i na angažovanje glumaca iz drugih 
kuća, dok su članovi ansambla besposleni. To povećava troškove, dupliraju se 
radna mesta dovođenjem ljudi sa strane i za svetlo, ton i garderobu, iako za to 
nema potrebe. Ovo pismo su, kako kažu, uputili osnivaču, a ne predsedniku 
Upravnog odbora, jer je njega direktor angažovao i da kao naturščik igra u 
jednoj predstavi.
- Ugostitelj Zoran Gvozdenović zaigrao je u predstavi "Đido", jer je reditelj 
tražio glumce amatere, a on je dobijao nagrade za amaterizam. Tek posle toga je 
imenovan za predsednika Upravnog odbora - objašnjava Karajić, otkud predsednik 
UO u predstavi.
Šabačko pozorište ima 15 glumaca, koji su članovi Nezavisnog sindikata. Devet 
su dobili zvanje prvaka drame. Najveći koefecijent (17,78) ima upravnik, a 
najmanji (6,86) domar.