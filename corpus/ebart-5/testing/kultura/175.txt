> Izvor: matf
> Datum: 
> Rubrika: kultura
> Naslov: Dušan Ivanić, profesor i autor antologije "Pripovjetka srpskih pisaca iz 
> Članak:

Hrvatske"

Dušan Ivanić, profesor nove srpske književnosti na Filološkom fakultetu u 
Beogradu, priredio je, i u vreme prošlogodišnjeg Beogradskog sajma knjiga 
objavio, antologiju "Pripovjetka srpskih pisaca iz Hrvatske". Knjigu je izdalo 
Srpsko kulturno društvo "Prosvjeta" iz Zagreba, a finansijsku podršku pružilo 
je i i hrvatsko Ministarstvo kulture. Kao većina temeljnih i ozbiljnih 
književnih poslova, ova knjiga je do skoro bila neprimećena. Ali, od nedavno 
autor ove antologije dobio je udarne televizijske termine na HRT-u, a zatim i 
čitav niz niskih političko-književnih udaraca.
Razlog je taj što se među odabranih 29 srpskih pisaca u antologiji našao i 
Dubrovčanin Ivo Vojnović. Do koje mere srpsko-hrvatska jezičko-teritorijalna 
rana bolno pulsira, ali i besmisleno gnoji, govori i činjenica da se u osvrtima 
dežurnih nacionalnih radnika o ovoj knjizi spominje otimanje, bombardovanje, 
Dubrovnik, Vukovar.
- Antologija je nastala kao rezultat mog kontinuiranog višedecenijskog 
interesovanja za književnu tradiciju mog užeg zavičaja. Ta tradicija se 
ignoriše u hrvatskoj i srpskoj filologiji, koja ga je računala kao deo 
hrvatskog književnog prostora. To naročito važi za onaj deo književnosti koji 
je nastajao u vreme SFR Jugoslavije. Posle raspada Jugoslavije i građanskog 
rata u Hrvatskoj, stvari su se promenile nagore. Nacionalni identiteti tih 
književnosti su ne samo porasli, nego su se učvrstili i tu nema više nikakvih 
dilema.
Na osnovu kojih kriterijuma ste Iva Vojnovića svrstali u srpske pripovedače?
- To je mali incident, gledano s obe strane. Niko od srpskih istoričara 
književnosti nije Vojnovića svrstavao u srpske pisce, a ni sa hrvatske strane 
nije bilo dileme. Međutim, sve je to zasnovano na nedovoljnom poznavanju 
činjenica. Ivo Vojnović je dete Srbina iz Herceg Novog, i majke italijanskog 
porekla. Celog života je bio vezan za srpsku kulturu, bio je katolik, ali nije 
izgubio srpsko nacionalno osećanje. Napisao je tekstove "Smrt majke Jugovića" i 
"Lazareva subota", kao deo planirane Srpske trilogije. On je u jezičkom smislu 
dubrovački pisac, i to je tradicija koja nije ni zagrebačka, ni beogradska. 
Ali, te dve nesretne nacije se uvek otimaju, misle da se sve može podeliti. Ima 
stvari koje mogu biti i tamo i tamo.
Zar niste mogli da koristite samo jezičke kriterijume?
- Kako ćete imati jezičke kriterijume kada je "Gramatika i stilistika hrvatskog 
ili srpskoga književnog jezika" Tome Maretića napravljena na 95 odsto srpske 
građe. Problem je što ti kriterijumi više ne važe. Za mene su vlak i voz srpske 
reči, tisuća i hiljada takođe, kao što su i hrvatske. U 19. veku Stojan 
Novaković je pisao i tisuću i točno. Još je Laza Kostić rekao da se ćirilica 
pravi gluva za latinicu, a latinica za ćirilicu.
Niste hteli da dopustite da se zaboravi da su Srbi u Hrvatskoj pisali svoju 
književnost?
- Moj motiv je otpor ignorisanju i nepoznavanju tog dela književnosti, i u 
Beogradu i u Zagrebu. Antologija je i pokušaj da se izabere najbolje, ali i put 
za istraživanje. Srbi su u Hrvatskoj bili perjanica srpske književnosti. Tamo 
je afirimisan prvi krug velikih srpskih pesnika pre Branka Radičevića, tamo su 
počeci nove srpske pripovetke, tamo su ponikli pisci kao Matavulj, Veljko 
Milićević. Hrvati sada kažu - danas nam uzimaju Vojnovića, sutra će ponovo 
bombardovati Dubrovnik. Ali to nije moja stvar. Kakva je to logika, dok je 
sveta pismenog bilo samo pet odsto, imali smo početak srpske poezije i srpske 
reforme jezika i pravopisa, a sada, kada je 90 procenata pismenog stanovništva, 
kao nemamo srpskog pisca. To je jedan jezik i svako piše njime, srpski ili 
hrvatski pisac. To je vulgarno sa našeg stanovišta predstave o književnosti, 
ali to je tako. Tamo se srpska kultura svela na ličke oke, natezanje kanapa, 
bacanje kamena s ramena, pečenje jaganjaca, sve što je htelo da se duhovno 
izdigne, bilo je svrstavano u hrvatske pisce. Niko nije ni pominjao da je to 
srpska književnost.
Po kom kriterijumu su odabrani pisci?
- Po teritorijalnoj pripadnosti, poreklu i njihovom delovanju, bilo to u 
Americi, Sarajevu, Beogradu, Parizu. Zatim, nisam uneo nikoga ko se nije 
smatrao Srbinom na hrvatskom prostoru. Imamo klasičnu srpsku uskočko-hajdučku 
tradiciju u Dalmaciji, Lici, na Kordunu i Baniji, drugi je prostor dubrovački, 
gde je srpska struja bila vrlo jaka, katolički sveštenici su bili najgorljiviji 
Srbi, i treća struja su katolici iz srednje Dalmacije koji su se opredelili kao 
Srbi, Sibe Miličić, Ivo Ćipiko, iz stare italijanske porodice sa majkom 
katolkinjom, koja se odrekla sina kad je prešao u pravoslavlje. I naravno, nije 
moja mera bila samo da li su Srbi, već da li imaju dobru pripovetku.