> Izvor: matf
> Datum: 
> Rubrika: kultura
> Naslov: 11. VRŠAČKA POZORIŠNA JESEN 2003: KLASIKA I NOVA KLASIKA
> Članak:


Od 14. do 20. oktobra u vršačkom pozorištu "Sterija"

Premijera Narodnog pozorišta "Sterija" iz Vršca kojom je 11. vršačka pozorišna 
jesen sinoć svečano otvorena, svakako odgovara festivalskom usmerenju - klasika 
i nova klasika. Reč je o komadu renesansnog komediografa Karla Goldonija u 
adaptaci

ji i režiji Vladimira Lazića "Ah, to vreme uživanja" (izvornik nosi naslov 
"Lažljivac"). "Komad je nekada rado igran, ali je poslednjih decenija pao u 
zaborav", kaže Lazić. "U pitanju je punokrvna renesansna komedija, koja na neki 
način gotovo parafrazira Don Žuana, čoveka koji u slalomu zavodi sve što mu se 
nađe na putu. Pravi zavodnik, vešti opsenar koji sa zapanjujućom lakoćom i 
uverljivošću uspeva da zavede okolinu i svoje laži predstavi kao potpunu 
istinu. To je priča koja nas se veoma dotiče, i tu zapravo klasičan Goldonijev 
komad izlazi iz svoje epohe artikulišući pitanje o odnosu pojedinca koji vešto 
manipuliše i njegove sredine, koja ga, iako sasvim svesna da su njegove 
'istine' neverovatne, oduševljeno prihvata." Pod maskama lažljivca, 
venecijanskog trgovca, sluga, sobarica, vitezova i studenata kriju se glumci u 
koje je Vladimir Lazić već stekao poverenje tokom rada na ranijim predstavama. 
Ipak, reditelj ističe da komad zahteva vreme za "uigravanje" i da će predstava 
nastaviti svoj razvoj kroz redovan repertoarski život. Scensku "renesansu" 
pomogli su i kostimograf Vanja Popović i scenograf Krstomir Milovanović, dok su 
muziku i tekstove songova, specijalno za ovu priliku, pisali Dušan Petrović i 
Viktor Simeon. "Muzika kao gradivni deo predstave je još jedan u nizu noviteta, 
no ključni se nalazi u raspletu. Dok je Goldonijev komad jedna uistinu 
neobavezna, 'bezbolna' igra, na čijem se kraju sve ponovo dovodi u red, "Ah, to 
vreme uživanja" ima drugačiji kraj. Živimo u drugačijem, mnogo surovijem 
vremenu, u kom su nagli preokreti i ružni epilozi svakodnevica tako da nam više 
i ne ostaje mnogo vremena za iznenađenje", naglašava sagovornik Danasa.