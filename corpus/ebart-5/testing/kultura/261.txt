> Izvor: matf
> Datum: 
> Rubrika: kultura
> Naslov: O KNjIŽEVNICIMA KOMUNISTIMA: SLAVICA MATEJIĆ
> Članak:


Režimski ljudi su određivali pozorišni repertoar, kontrolisali su medije, 
određivali ko će biti zaposlen

Knjiga pesnikinje i publiciste Slavice Matejić "Partijska organizacija u 
Udruženju književnika Srbije od 1954. do 1960." (izdanje "Zaslona" iz Šapca) 
iznosi autentična dokumenta iz ovog perioda, dok autorka istovremeno zauzima 
analitičan odnos prema arhivskoj građi, jer koristi priređivačku slobodu da 
komentariše događaje koje predstavlja. To upravo daje životnost obimnoj 
arhivskoj građi. Ova knjiga, međutim, prikazuje i duh vremena u filozofskoj 
dimenziji, kroz odnose i susrete književnika. Partijska komisija je razgovarala 
sa Vaskom Popom, Dobricom Ćosićem, Oskarom Davičom, Erihom Košom, Marjanom 
Jurkovićem, Eli Fincijem, Mihailom Lalićem, Tanasijem Mladenovićem, Dušanom 
Kostićem, Mirom Alečković i drugima. Svoje motive da uobliči jednu ovakvu 
knjigu, koja je više od deset godina čekala objavljivanje, Slavica Matejić je 
objasnila potrebom da istraži događaje u kojima se književnici i dalje ponašaju 
kao partijske vođe. Pisali su i razmišljali po direktivi, dok je u Srbiji vršen 
ne samo kulturni, već potpuni genocid.

Koju građu ste koristili za ovu knjigu?

- Većina građe koju sam koristila i na kojoj sam zasnovala svoje analize, jeste 
građa Fonda udruženja književnika pri Gradskom komitetu Saveza komunista 
Srbije, u rasponu od 1954. do 1960. godine. Inače 1954. godine na inicijativu 
Gradskog komiteta je i osnovana Osnovna partijska organizacija pri Udruženju 
književnika Srbije, čiji su članovi mogli da budu isključivo pisci komunisti. 
Fond Osnovne partijske organizacije čine referati, koje su autorizovali i 
potpisali književnici, zatim tu su telefonska prisluškivanja, nepotpisana 
uhođenja, stenografski zapisnici sa sastanaka OOSK književnika, materijali iz 
1958. godine u vezi sa Petim kongresom književnika Jugoslavije, zatim izveštaji 
partijske komisije o rezultatu razgovora sa književnicima komunistima o Branku 
Ćopiću, o stanju u Udruženju književnika, a među tim materijalima nalazi se i 
izveštaj Gradskog komiteta SKS o Branku Ćopiću. Međutim, Ćopić je bio ubeđeni 
komunista i u njega se sumnjalo neopravdano. Izvršio je samoubistvo, a da nije 
došlo do razgovora između njega i njegove partije.

Knjiga je netipična i po tome što sadrži i vaše komentare povodom prikazane 
građe?

- Komentare sam zasnovala na građi izvan ove osnovne iz Gradskog komiteta SKS, 
a došla sam i do saznanja da je partijska organizacija pri UKS osnovana na 
predlog Velibora Gligorića i sa ciljem da se prati i kontroliše ko objavljuje 
knjige i kome se daju materijalna sredstva za pokretanje časopisa i drugih 
projekata. Znači uspostavljena je totalitarna kontrola. Komunisti književnici, 
režimski ljudi koji su imali vlast, određivali su pozorišni repertoar, 
kontrolisali su medije, određivali ko će biti zaposlen. Branko Ćopić bio je 
sumnjiv iako je "prošao kroz rat i revoluciju", a nije bio informbirovac, i 
nikako nije pominjao Goli otok i stradanja četnika u koncentracionim logorima. 
Književnici komunisti, koji nisu potpisivali svoje izveštaje, najviše su 
pratili upravo Branka Ćopića. Inače, književnici koji su bili rukovodioci, 
sekretari, članovi Biroa za informisanje i koji su držali ideološka predavanja, 
bili su u ulozi kontrolora. Ta vladajuća idejna elita budno je pratila svaki 
mogući strani "element", sve ono što je strano marksističkoj misli, iako svi 
oni, po vlastitom priznanju, nisu bili nikakvi poznavaoci Marksove misli.

Da li je neko u to vreme mogao da bude književnik, a da istovremeno ne bude i 
komunista, i oko čega su se sukobljavali književnici komunisti?

- To uopšte nije bilo moguće ni zamisliti. Sastancima partijske organizacije 
književnika mogli su da prisustvuju samo njeni članovi, a ako se na primer 
pominje Ivo Andrić, to znači i da je i on kasnije bio član pomenute 
organizacije. Među književnicima komunistima sukobljavali su se modernisti i 
realisti, okupljeni oko časopisa "Delo" i "Savremenik". I jedni i drugi su 
revolucionari i komunisti, koriste iste teme i novi titougodni srpskohrvatski 
jezik, ali modernisti smatraju da treba održavati vezu sa internacionalnom 
avangardom i da treba koristiti moderne forme u umetničkom izražavanju. 
Realisti su se držali naše tradicije. Iako su naizgled krvno zavađeni, 
književnici su se samo gložili oko toga kako da se omile Brozu, da budu titom 
dani književnici i pravi titoisti. Takmiče se oko toga ko će više da ide u 
Gradski komitet, ko će da zgrabi više vlasti i ugleda. Budućnost im je bila 
zagarantovana, privilegije, kabineti i stanovi, prevođenje i prisutnost u 
školskim udžbenicima.

U čemu su se sastojale takozvane kampanje?

- Kampanja je drugo ime za hajku. Međutim bilo je i kampanja u pozitivnom 
smislu, naročito kada se u Komitetu dogovore da nekoga promovišu, kao budućeg 
velikog pesnika, književnika i kritičara, ili da se nekom ko je već poznat 
dodeli neka nagrada. Književnici komunisti posebno su se gložili oko toga ko će 
dobiti mogućnost da izađe iz Jugoslavije, da ode na neki dalji put. U toku 
negativnih kampanja vladao je potpuni bojkot neke književne ličnosti, na taj 
način što joj ništa nije bilo moguće štampati, niti se u javnosti o njoj išta 
smelo govoriti. Tako su bojkotovani, na primer, Radojica Tautović i Marko 
Vranješević, golootočanin koji nije revidirao stav i umro je kao beskućnik. Pre 
nekoliko godina na radiju sam slučajno čula da je preminuo Radojica Tautović, o 
kome se ništa ne zna ni danas. Bilo je zabranjeno da se govori i o poznatom 
predratnom književniku i filozofu Krsti Cicvariću, koga su komunisti streljali 
u Beogradu 1944. godine, zajedno sa mladim glumcem Jovanom Tanićem. Prema 
Isidori Sekulić vladala je omraza i ona je u starosti morala da piše protiv 
svojih uverenja da bi zaradila za goli život. Stanislav Vinaver ne samo što je 
kritikovan na sastancima književnika komunista, već je ismevan i po kafanama. 
Kašanin je proglašen za kvislinga. Sa druge strane, o književnicima komunistima 
nikada se nije pojavila negativna kritika.

Postoje li uopšte pravi disidenti kod nas?

- U pravom smislu te reči, disidenti kod nas ne postoje, iz prostog razloga što 
je u tom periodu vladao najzatvoreniji tip komunizma, koji je "zabetonirao" 
ondašnji život, a traje i do današnjih dana.