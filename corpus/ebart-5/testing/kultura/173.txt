> Izvor: matf
> Datum: 
> Rubrika: kultura
> Naslov: "UNMIK - TITANIK"
> Članak:


"UNMIK TITANIK", drugi dokumetarni film Borisa Mitića, autora već kultne "Lepe 
Dijane", danas (DOB, 13.30) će premijerno biti prikazan, u okviru 52. Festivala 
dokumentarnog i kratkometražnog filma. Repriza je sutra (16.30) u Kulturnom 
centru Beograda.

Ovaj 56-minutni dokumentarac koji prikazuje novogodišnju proslavu poslednjih 
Srba u Prištini, dobio je finansijsku podršku i premijerno je prikazan na 
prestižnom Festivalu dokumentarnog filma u Amsterdamu (IDFA), čija je 
direktorka Ali Derks, član ovogodišnjeg žirija u Beogradu.
Film je nastao pre dve godine, gotovo slučajno. Mesto dešavanja je zgrada "Ju 
Programa", šestospratnica u centru Prištine u kojoj je utočište pronašlo 
poslednjih 100 prištinskih Srba, koji juna 1999. nisam imali kud van grada. 
Skoro 5 godina, oni nisu izlazili iz zgrade, u strahu od napada albanskih 
komšija i ekstremista.
"Nisam znao gde da provedem Novu godinu, pa sam otišao za Prištinu, sa sve 
kamerom, u nameri da snimim neke paradoksalne kadrove grada. Slučajno sam upao 
u tu zgradu, ostao tamo celu noć i ispucao sve trake koje sam poneo", kaže 
Mitić. "Tek kasnije sam shvatio da bi od toga mogao da se napravi film."
Film nije patetičan niti politički, ne postavlja pitanja zašto ti ljudi ostaju 
tu ili šta je dovelo do toga da oni ne smeju da izlaze iz svoje zgrade, već se 
zasniva na dokumentarističkom prikazu jedne lude noći, za koju autor kađe da je 
njegov "najbolji novogodišnji provod u životu". Glavni junaci su deca koja su 
odrasla u toj zgradi, uključujuci malog Ognjena, koji su u njoj i rodio.
Film se prikazuje u okviru specijalnog programa posvećenom Kosovu, zajedno sa 
dokumentarcem "Brooklyn Connection" Holandanke Klartje Kvirejns, koji 
portretiše njujorškog Albanca Florina Krasnićija, jednog od glavnih dobavljača 
oružja za UČK. 