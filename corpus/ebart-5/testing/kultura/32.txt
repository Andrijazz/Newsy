> Izvor: matf
> Datum: 
> Rubrika: kultura
> Naslov: GOST BEOGRADA: DRAGAN ĐORĐEVIĆ, ČELISTA 
> Članak:


Jedan od najtalentovanijih čelista mlađe generacije u Beogradu se predstavio 
zajedničkim koncertom sa nekadašnjim profesorom Stefanom Popovim 

Fakultet muzičke umetnosti završio je kao najbolji student u generaciji 2000. 
Iste godine otišao je na poslediplomske studije na "Gildhol školu" u Londonu u 
klasi Stefana Popova da bi od oktobra 2002. godine usavršavanje nastavio na 
Visokoj školi za muziku u Esenu u klasi Jong Čang Čoa. 

Zove se Dragan Đorđević, svira violončelo i u svoju biografiju ubeležio je ne 
samo brojne nastupe sa renomiranim domaćim i stranim orkestrima, kojima su 
upravljali čuvena dirigentska imena poput Majkla Tilsona Timasa, Mstislava 
Rostropoviča i Kolina Dejvisa, već i brojne prve nagrade koje je osvajao na 
uglednim takmičenjima. Preksinoć je, zajedno sa svojim nekadašnjim profesorom 
Stefanom Popovim, održao koncert u okviru prvog Čelo festivala a sinoć se u 
Konaku kneginje Ljubice predstavio i kao solista. 

Sjajna zamisao 

Ljubimac beogradske publike, dvadesetpetogodišnji čelista, na razgovor za naš 
list stigao je nakon probe u Kolarčevoj zadužbini noseći na leđima svoj stari 
instrument i avionsku kartu za Tivat u ruci. Mladi umetnik predstaviće se i 
publici Grada teatra već u nedelju. 

Sva postavljena pitanja iskoristio je da priča o - drugima. Sebe je, tokom 
dvočasovnog razgovora, stavljao u drugi plan. 

Priznao je da je bio izuzetno uzbuđen kada je pre nekoliko dana video 
nekadašnjeg profesora Stefana Popova ispred hotela i da je jako srećan što će 
beogradska publika moći da ga čuje na Čelo festu koji je, po njegovom 
mišljenju, sjajna zamisao čelnih ljudi iz "Jugokoncerta". 

- Stalno pričam o profesoru Popovu a ovo je, najzad, i sjajna prilika da ga 
ljudi vide i čuju. Za Čelo fest njegov nastup je i te kako značajan. A za mene, 
ovaj zajednički koncert pre svega je velika čast ali i uspomena koju ću večno 
čuvati. Svirati sa njim je fenomenalan osećaj - kaže Dragan Đorđević poznat i 
po nadimku Suzuki još iz vremena kada je u Školi za muzičke talente u Ćupriji 
počinjao da svira po Suzuki metodu. 

O svom novom profesoru kod koga se usavršava u Esenu na školi koja u Nemačkoj 
ima status najvišeg ranga, kada je reč o specijalizaciji čelista, oduševljeno 
kaže: 

- Jang Čang Čo je neverovatan. Sa profesorom Popovim sam imao dve fenomenalne 
godine u Londonu, ali ovo što doživljavam sa Čoom otvorilo mi je potpuno nove 
vidike. On je sve - i pedagog i umetnik i prijatelj. On o svojoj klasi brine 
kao o porodici. Pitao sam se pre nego što sam stigao u Esen kako će sve to 
izgledati i sada sam presrećan što sam upoznao nekog kao što je on. A on je 
jedan od najvećih čelista sveta što, moram da priznam, nisam ranije znao. I već 
sam se sa njim dogovorio da nastupi na sledećem Čelo festu. Potrebno je, znači, 
samo da mu iz "Jugokoncerta" upute poziv. I, verujte mi, ako bude došao ljudi 
će potpuno poludeti za njim jer naprosto neverovatno svira - kaže oduševljeno. 

"Nedostaju mi ručkovi..". 

Na pitanje šta posle Esena sleže ramenima i iskreno odgovara da ne zna ni sam. 

- To pitanje mi mnogi postavljaju, a pitam i ja sebe. Odgovor još uvek ne znam. 
Ne znam ni da li bih voleo da ostanem jer, tamo ste uvek stranac. Dobro vam je 
samo ako imate prave ljude oko sebe. Ali, Beograd i Srbija mi uvek nedostaju. 
Nedostaje mi kuća, porodica, nedostaju mi naši ručkovi i priče. Najviše bih 
voleo kada bih mogao u Nemačku da preselim neke ljude odavde, ali... Meni je 
važno da sam srećan i zadovoljan, ma gde bio. Makar i na Tibetu - kaže Dragan 
Đorđević.