> Izvor: matf
> Datum: 
> Rubrika: kultura
> Naslov: Četvrtak na 48. Sterijinom pozorju: "Paviljoni"
> Članak:


NOVI SAD  - Drugog dana 48. Sterijinog pozorja u glavnom takmičarskom programu 
je predstava " Paviljoni, ili kuda idem, odakle dolazim i šta ima za večeru" 
Makedonskog dramskog teatra iz Skoplja: na sceni "Jovan Đorđević" od 19.30 
sati. Žestoki tekst Milene Marković režirao je Srđan Janićijević a igraju: 
Zvezda Angelovska, Kiril Pop Hristov, Oliver Mitkovski, Nino Levi, Vesna 
Petruševska, Milijana Dodevska...
Dan na Pozorju počinje zapravo već u 10.30 kada će u foajeu SNP-a biti otvorena 
izložba "Scena, maska, kostim, lutka". U podne je razgovor o sinoćnom "
Ravangradu" a Međunarodna tribina "Sudbina pozorišne knjige i periodike", u 
gornjem foajeu SNP-a, počinje u 17 sati. U Pozorištu mladih u 20 sati biće 
otvorena izložba plakata grafičkog dizajnera Darka Vukovića "Teatart" a 
ovogodišnje Of pozorje startuje u 22 sata na Kamernoj sceni SNP-a s predstavom 
(iste kuće) Volšovih "Disko svinja" u režiji Predraga Štrpca. Na Pozorju mladih 
- ulaz besplatan - od 23.30 u Kulturnom centru Novog Sada studenti beogradskog 
FDU igraju Nušića.