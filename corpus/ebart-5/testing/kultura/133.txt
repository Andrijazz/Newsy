> Izvor: matf
> Datum: 
> Rubrika: kultura
> Naslov: - Danas ni u velikoj Rusiji ne postoji reditelj takvih sposobnosti i znanja 
> Članak:

kakav je Stevo Žigon, rekao je poznati ruski reditelj i glumac, Nikolaj 
Burljajev, pred početak predstave "Idiot" Narodnog pozorišta iz Beograda na 
sceni čuvenog moskovskog Teatra na Taganki, u okviru Međunarodnog festivala 
"Zlatni vitez".

Njegovo mišljenje deli i čuveni Nikita Mihalkov koji je specijalno došao da 
pozdravi ekipu, a razmažena moskovska publika, navikla da gleda najbolje glumce 
i najbolje predstave, pogotovu osetljiva na Dostojevskog i Čehova, s 
oduševljenjem je primila Nastasju Filipovnu Ivane Žigon, Rogožina u izvođenju 
Tihomira Arsića, odličnu Aglaju Ivanovnu koju prvi put igra Vjera Mujović, kao 
i kneza Miškina Nebojše Dugalića.
U okviru festivala na maloj sceni pozorišta na Taganki izvedena je i monodrama 
Mileta Kordića "Vožd i smrt" u izvođenju Nebojše Kundačine, a u petak će biti 
odigrana i drama Borislava Pekića "x+y=z" u kojoj igraju Svetlana Bojković i 
Petar Kralj.
Na festivalu će biti prikazana 31 predstava sa oko 600 učesnika, a sav prihpod 
od ulaznica ide u humanitarne svrhe.