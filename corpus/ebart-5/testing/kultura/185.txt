> Izvor: matf
> Datum: 
> Rubrika: kultura
> Naslov: SLIKE VLADIMIRA DUNJIĆA U MODERNOJ GALERIJI VALJEVA
> Članak:


MODERNA galerija u Valjevu je uprkos novim trendovima na likovnoj sceni i novim 
tehnologijama godinama uporno čuvala veru u klasičnu sliku i ubeđenje da je i 
na tom planu moguć kreativni pomak. Negujući, dakle, kontinuirano jasno 
isprofilisanu izlagačku politiku, koja nije posezala za onim što je trenutno 
"in", valjevska Moderna galerija je pedantno pratila jedan segment likovne 
scene kome nisu uvek bila širom otvorena vrata najznačajnijih izlagačkih 
prostora u metropoli.
Od sinoć, zato, novi ciklus u stvaralaštvu Vladimira Dunjića publika može da 
vidi upravo u Valjevu. Slike nastale u poslednje dve godine u "službi" su 
Dunjićevog okretanja stvarnosti, birokratskoj oligarhiji koju on analizira na 
osoben neostrašćen i nikako politikantski način. Suptilnim asocijacijama on nas 
uvodi u stvarnost "Kafkinog Zamka" i direktno nas suočava sa fragmentima 
stvarnog života. Izložba, pod nazivom "Služba" nazvana je zapravo po jednoj 
slici od dvadesetak fragmenata, dakle može se doživeti i kao ambijentalna 
instalacija, svojevrsni kolaž likova i sivih odela "garniran" sa po nekom 
draperijom koja ponajpre skriva i nagoveštava. Duboko asocijativna i višeslojna 
izložba nudi posetiocu i niz tumačenja jer neko će na 20 segmenata izbrojati 12 
likova, a onda - to je asocijacija na 12 apostola, pa potom i na ono što sledi 
u interpretaciji ove biblijske priče. Ali, to jeste i slikarev esej o 
tehnokratiji i, kako Milan Komnenić primećuje u tekstu kataloga koji prati 
izložbu - podsećanje da nije isto služiti i službovati. Kako god ko sledio 
Dunjićev put do srca tajne neće se oteti utisku da je u "Službi" pre svega reč 
o etici - tako relevantnom i isto toliko zapostavljenom (zaboravljenom?) 
segmentu bivstvovanja.