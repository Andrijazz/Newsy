> Izvor: matf
> Datum: 
> Rubrika: kultura
> Naslov: veliki ekran
> Članak:


Piše: Milan Vlajčić filmski kritičar

"Sutra ujutro"  reditelja Olega Novkovića

Zgusnute i sugestivne amosfere, sa likovima  koji plene svojom sudbinskom 
jednostavnošću, ispod koje se nazire drama istorijskih lomova i gubitničkih 
ishoda, "Sutra ujutro" (god. proizvodnje 2006. trajanje: 88 min.), pratili smo 
sa knedlom u grlu.  Značajno obgaćenje novijeg srpskog filma u kojem prođe 
maltene i godina bez zamašnijeg dostignuća. Za razliku od prva dva filma u 
opusu Olega Novkovića, sapetih plakatski prepoznatljivim žanrovskim 
odrednicama, ovde je na podlozi inteligentnog i znalački postavljenog scenarija 
Milene Marković, dramske spisateljice i pesnikinje kakva se rađa jednom u 
desetak godina, kojoj dugujemo dijalog reske snage i  priču  u kojoj neumitno, 
bez krupnih reči, prepoznajemo otkucaje opšte životne drame na ovim prostorima.
Arhetipski motiv povratka domu svom. Posle dvanaest godina iznuđenog 
izgnanstva,  Nele (Uliks Fehmiju) stiže tamo gde sve liči na isto a nije isto, 
i svi su prividno isti, samo što je osećanje bezizlaznosti i praznog hoda 
dominantnije no ikad. Junak zatiče roditelje (potresno ubedljivi Nada i Lazar 
Ristovski) i stare prijatelje, od kojih je jedan u grobu, devojku Sandru (Nada 
Šargin) sa kojom ga vezuju nekadašnje, zapretane strasti, koje će ponovo 
buknuti. Ali tu je i devojka koju je poveo iz Kanade da je oženi. Preveliko 
breme izbora. I ponovni odlazak. Krug se zatvorio.
Dramu koju kao da je život režirao (život ne režira, to svi znamo) Novković je 
ostvario gotovo besprekorno, rukopisom koji ispisuje mala video-kamera sa 
godaroviski pogođenim naglascima i vizuelnošću poludokumentarne fakture. 
Naraciju nekoliko puta preseče gorki, brehtovski song (stihovi Milene M.) a 
izvrstan izbor glumaca dao je svima da pokažu ono najbolje što srpsko glumište 
ima. Izdvojićemo ipak, izvrsnog Fehmijua (dobrodošao posle dvanaest godina 
odsustva), nadmoćnog Nebojšu Glogovca i fantastičnu sugestivnost Nade Šargin u 
ulozi Sandre. Njeno ostvarenje obavezuje sve one koji će je ubuduće birati. 
Unapred im zavidimo.