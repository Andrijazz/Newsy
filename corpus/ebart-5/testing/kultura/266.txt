> Izvor: matf
> Datum: 
> Rubrika: kultura
> Naslov: TEATAR IZ SANKT PETERBURGA VEČERAS U NARODNOM POZORIŠTU U BEOGRADU
> Članak:


DRŽAVNI akademski teatar "Vera Komisarževskaja" iz Petrograda gostovaće večeras 
u Narodnom pozorištu u Beogradu sa rok predstavom "Baal", prema tekstu slavnog 
nemačkog pisca Bertolta Brehta, u postavci bugarskog reditelja Aleksandra 
Morfova.
Upravnik teatra iz Sankt Peterburga Vadim Zajcev, ocenio je da su "očigledne 
veze i bliskost naših kultura i pozorišta". Premijera u martu prošle godine 
bila je prvo izvođenje "Baala" u Rusiji, mada je Breht bio kultni pisac u toj 
zemlji i njegove socijalno angažovane drame često su igrane. Međutim, ovaj rani 
komad (iz 1918.), sa glavnim junakom koji se od propalice i alkoholičara 
transformiše u Boga, nije se uklapao u nekadašnje norme sovjetskog društva.
- Naša predstava je umetnički eksperiment za koji je trebalo hrabrosti da se 
realizuje u jednoj prilično tradicionalnoj sredini kada je reč o teatru. 
Urađena je u rok maniru i na početku je izazvala veoma oprečne reakcije 
gledalaca, ali je vremenom stekla svoju publiku, pretežno među mladima", rekao 
je Zajcev.