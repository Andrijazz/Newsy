> Izvor: matf
> Datum: 
> Rubrika: kultura
> Naslov: "Galija" privodi kraju snimanje novog albuma
> Članak:


NIŠ - "Galija", jedna od najstarijih domaćih rok grupa koja je aktivna gotovo 
tri decenije, ovih dana u beogradskom studiju Laze Ristovskog privodi kraju 
snimanje svog 17 albuma.
- Album će se zvati "Preko Drine most", na njemu će biti 12 pesama, za koje je 
tekstove napisao moj brat Predrag, a ja sam autor muzike - kaže za "Glas" 
frontmen "Galije"Nenad Milosavljević. Novim albumom "Galija" se nije odrekla 
svog do sada prepoznatljivog zvuka, kaže on, ali da će biti i pesama koje će 
predstavljati malo iznenađenje za poštovaoce ove grupe.
Neša se, inače, upravo vratio sa uspešne solo turneje po Kanadi i kaže da je na 
koncertima u najvećim gradovima te zemlje sreo brojne ljude iz bivše 
Jugoslavije koji su oduševljeno zajedno sa njim pevali i one najstarije pesme 
"Galije". A dodaje da je posebno bio iznenađen brojem ljudi iz Makarske koji su 
"Galiju" zapamtili iz vremena kada je godinama tokom leta svirala u velikom 
međunarodnom omladinskom kampu u tom gradu na Jadranu.
- Novi album je sedamnaesti po redu. Pri kraju smo snimanja u studiju, ali ne 
žurimo jer želimo da album bude tehnički i vizuelno vrhunski opremljen, pa je 
najrealnije reći da će se pojaviti na tržištu početkom jeseni, kaže na kraju za 
"Glas" vođa "Galije".