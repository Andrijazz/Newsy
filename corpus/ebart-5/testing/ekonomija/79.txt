> Izvor: matf
> Datum: 
> Rubrika: ekonomija
> Naslov: Ambasador Ruske Federacije u SCG Aleksandra Aleksejeva za Glas
> Članak:


Kao izgovor za kampanju izabrano je to što je ruska kompanija Alfa grupa kupila 
operatera srpske mobilne veze, naglasio je ambasador

BEOGRAD - Ambasada Ruske Federacije u Srbiji i Crnoj Gori pažljivo prati 
sveobuhvatnu antirusku kampanju, koja se već nekoliko dana sprovodi u Beogradu. 
Kao izgovor za nju izabrana je kupovina od strane ruske kompanije Alfa grup 
operatera srpske mobilne veze Mobtel. Reč je o običnoj komercijalnoj 
transakciji, koja je u skladu sa zakonodavstvom Srbije - izjavio je za Glas 
ambasador Ruske Federacije u SCG Aleksandar Aleksejev.
"Ako srpska strana ima pitanja za novog vlasnika Mobtela, onda ta pitanja, na 
osnovu opšteprihvaćenih normi, moraju biti razmotrena tokom direktnih kontakata 
između poslovnih partnera uz učešće neophodnih stručnjaka za potragu za 
rešenjem", ističe ambasador Aleksejev. Umesto toga, naglašava ambasador, sabija 
se napetost i iznose neosnovane optužbe. "Posebnu zabrinutost izazivaju 
pokušaji da se u tu kampanju uvuče Ambasada, koja se ističe ne samo kao učesnik 
razgovora", rekao je ambasador.
- Nisam organizovao nikakve sastanke o komercijalnoj transakciji između Mobtela 
i Alfa grupe, ali ne vidim ni problem u tome da i organizujem sastanke koji idu 
u korist razvoju naših bilateralnih veza, jer je zadatak ambasade razvoj svih 
aspekata saradnje, posebno ekonomske. Tu slobodu ima i ambasada SCG u Moskvi - 
ponovio je Aleksejev na jučerašnjoj tribini o prioritetima spoljne politike 
Rusije koji je organizovao Fakultet političkih nauka, demantujući tvrdnju 
ministara privrede i finansija Predraga Bubala i Mlađana Dinkića da je on lično 
organizovao taj sastanak. "Bilo koje spekulacije tim povodom su lažne, naglasio 
je ambasador.
- Verovatno se sećate dana kada je ta antiruska kampanja dostigla vrhunac. Bio 
je to osmi mart. To je neradni dan u Rusiji. Ali, uskoro ćete dobiti sve 
neophodne podatke o ovoj transakciji - diplomatski je odgovorio Aleksejev na 
pitanje da li je BK Trejd zaista kupljen.
Aleksejev je kazao da u privatnim ruskim kompanijama postoji interesovanje za 
učešće u privatizaciji u Srbiji, ali da one žele da posluju pod uslovima kao i 
svi drugi.