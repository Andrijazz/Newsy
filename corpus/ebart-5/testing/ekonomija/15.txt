> Izvor: matf
> Datum: 
> Rubrika: ekonomija
> Naslov: PRODUŽIEN ROK ZA PRODAJU FABRIKA DUVANA
> Članak:


Novi rok za dostavljanje ponuda za DIN i DIV je 22. jul. Za kamenolom "Jelen 
do" kandidovan novi kupac - "Našice cement" iz Hrvatske

BEOGRAD - U tome što je potencijalnim kandidatima za kupovinu fabrika duvana u 
Nišu i Vranju produžen do 22. jula rok za dostavljanje ponuda ništa sporno, 
niti se iza takve odluke krije bilo kakav spektakularni razlog - tvrde u 
Agenciji za privatizaciju.
Direktor Mirko Cvetković je, na jučerašnjoj konferenciji za štampu, objasnio da 
su sa svim potencijalnim kupcima, onima koji su otkupili tendersku 
dokumentaciju, prošle nedelje imali u Beogradu sastanak, kome je prisustovao i 
lično ministar Aleksandar Vlahović, a upravo da bi prezentovali novu politiku 
akciza koju Vlada Srbije ima nameru da uradi za duvanske proizvode. Kandidovani 
kupci su im, zbog tih novih okolnosti tražili da se sa 8. jula rok za 
dostavljanje ponuda pomeri za 22. jul i to je urađeno.
UGOVOR
Kada je reč o samoj toj poreskoj politici koja se predviđa za cigarete 
(izjednačavanje domaćih sa uvoznim paklicama), direktor Cvetković je naveo da 
je Ministarstvo finansija adresa za pitanje koliko je takav potez dobar pred 
samu prodaju.
Prilično iznenađenje je, međutim, izazvalo saopštenje Agencije da su poništena 
dva kupoprodajna ugovora po već okončanim tenderima - za kamenolom "Jelen do" i 
"Hipol".
"Za Hipol" kuproprodajni ugovor je bio potpisan sa konzorcijumom dve beogradske 
firme "Selekt petroleum hemikal" i "Prohemikal". Cena za kapital je bila pola 
miliona dolara, za investicije  obaveza 19,5 miliona dolara i za socijalni 
program 1,8 miliona dolara. Međutim, 4. jula, kada je bio krajnji rok, kupac 
nije uplatio ovih pola miliona dolara po osnovu preuzimanja vlasništva, tako da 
je ugovor poništen. Kako je ovaj konzorcijum bio jedini prijavljeni kandidat za 
"Hipol", tender je time i poništen.
 Za "Jelen do" kupoprodajni ugovor sa kupcem oličenim, takođe, u konzorcijumu 
dve firme - "St Mišel enterprajs" i "Luka Bar" - poništen je jer nisu u zadatom 
roku dostavili bankarske garancije za investicioni i socijalni program.
USLOV
KAKO je objasnio direktor Cvetković, ovaj konzorcijum je dostavio bankarsku 
garanciju na iznos od 10,5 miliona dolara, a ukupna vrednost investicionog i 
socijalnog programa je iznosila 12,3 miliona dolara. Tražili su produženje 
roka, jedno im je dato, a onda po isteku i tok produžetka tražili su novi s tim 
što su pridodali i uslov da se promeni sami sadržaj bankarskih garancija. To 
tenderska komisija nije prihvatila. Cena za kapital koju je ovaj konzorcijum 
ponudio je 3,7 miliona dolara. Interesantno je da se firma "St Mišel 
enterprajs" registrovana je na opštini Vračar, vodi kao inostrana, jer joj je 
vlasnik strani državljanin - Vladimir Valter Mihalilović.
Kako su za "Jelen do" ponude dostavila još dva potencijalna kupca, tender se ne 
poništava, već šansu za realizaciju dobija drugoplasirani, a to je preduzeće 
"Našice cement" iz Hrvatske. Ova firma je na ime kapitala "Jelen dola" ponudila 
pet miliona dolara, za investicije 4,15 miliona dolara i za sprovođenje 
socijalnog programa 1,24 miliona dolara. Trećeplasirani kandidat je konzorcijum 
preduzetnika iz Čačka "Gradac", a njihova ponuda je sadržala: 2,2 miliona 
dolara za kapital "Jelen dola", 1,5 miliona dolara za investicije i 616.000 
dolara za socijalni program. 
 U kuloarima se juče mogao čudi trač da iza "Našica cementa" stoji ćerka 
predsednika Hrvatske Stjepana Mesića.