> Izvor: matf
> Datum: 
> Rubrika: ekonomija
> Naslov: SKALA KAPITALA
> Članak:


NAJBOGATIJI Ukrajinac je Rinat Ahmetov, čija se imovina, stečena zahvaljujući 
fudbalu i čeliku, procenjuje na 11,7 milijardi dolara, tvrdi rang lestvica 
najbogatijih ljudi u Ukrajini koju je prvi put sastavio kijevski nedeljnik 
"Korespondent". Minimalna imovina koja donosi članstvo u "Top 30 bogatih" je 
177 miliona dolara, u vreme kada je prosečna mesečna plata u Ukrajini 200 
dolara. Većina ukrajinskih bogataša posluje u industriji čelika i livenog 
gvožđa, a sledi bankarski sektor. Od 30 bogataša, 17 je sa istoka Ukrajine, a 
devetoro od njih je iz Donbasa bogatog mineralnim sirovinama. Tamo se nalazi 
Ahmetovljeva imperija "Sistem kapital menadžment" sa 160.000 zaposlenih, u 
čijem je sastavu i fudbalski klub "Šahtjor Donjeck", čeličane, rudnici uglja, 
hoteli i banke. U kompaniji Ahmetovu pripada 90 odsto vlasništva, a ostatak 
njegovoj ženi. Na drugom mestu sa imetkom od 3,7 milijardi dolara je "kralj 
čelika i nafte" Viktor Pinčuk, zet bivšeg predsednika Ukrajine Leonida Kučme. 
Treće i četvrto mesto pripadaju Igoru Kolomojskom sa imovinom od 2,8 milijardi 
dolara i Genadiju Bogoljubovu sa 2,4 milijarde, glavnim akcionarima najveće 
ukrajinske banke "Privatbank". 