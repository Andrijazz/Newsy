> Izvor: matf
> Datum: 
> Rubrika: ekonomija
> Naslov: Ministarstvo rudarstva i energetike zatražilo je od EPS-a 
> Članak:

 
Propusti u očitavanju oštetili građane

BEOGRAD - Na osnovu brojnih i učestalih primedbi građana na očitavanje 
električnih brojila i nekorektnu naplatu utrošene struje, Ministarstvo 
rudarstva i energetike zatražilo je juče od  Elektroprivrede Srbije da hitno i 
sistematski preispita svoj metod obračuna i naplate utrošene energije - navodi 
se u saopštenju Ministarstva.
"Na primeru, prijava građana koji pripadaju elektrodistribucijama u Beogradu i 
Vojvodini, Ministarstvo je ustanovilo da postoje nepravilnosti u načinu 
obračuna struje, zbog kojih su pojedini građani materijalno oštećeni. 
Ministarstvo je utvrdilo da su neka distributivna preduzeća, zbog propusta u 
očitavanju, kod pojedinih potrošača svu potrošnju u dva ili tri meseca 
obračunavala kao da se odvijala u samo mesec dana. Naime, u pojedinim 
slučajevima, obračun pokazuje da nije bilo nikakve potrošnje određenih meseci, 
dok je u stvarnosti potrošnja postojala, a da tih meseci naprosto nije bivala 
očitavana", kaže se u saopštenju.
Zbog ovakvih nepravilnih načina obračuna, navodi se dalje, potrošnja građana, 
ograničena mesečnim kvotama ugrađenim u tarifni sistem, neopravdano spada u 
skuplje zone potrošnje, plavu i crvenu, čime potrošači bivaju materijalno 
oštećeni.
Zbog toga je Ministarstvo tražilo od EPS-a da svim građanima koji su dobili 
račun sa nultom potrošnjom ispravi grešku i ponovi obračun, a da im potrošnju 
struje u zelenoj i plavoj zoni obračuna srazmerno punom periodu očitavanja. 
Ministarstvo je naložilo EPS-u da distribucije pretraže svoje baze podataka 
kako bi retroaktivno obeštetile sve oštećene potrošače. 