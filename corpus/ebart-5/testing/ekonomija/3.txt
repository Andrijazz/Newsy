> Izvor: matf
> Datum: 
> Rubrika: ekonomija
> Naslov: NE MOŽEMO U EVROPSKU UNIJU AKO NE PRISTUPIMO OBELEŽAVANJU KRUPNE STOKE
> Članak:


Predviđeno da preživari dobiju naušnicu sa bar-kodom i identifikacionim brojem, 
sa kojeg će se čitati poreklo

NOVI SAD - Ulazak u zemlje Evropske unije do sada je vizama bio uslovljen samo 
ljudima, a odskora ova organizacija traži da i stoka, prvenstveno preživari 
(krave i ovce) imaju svoju oznaku sa bar-kodom i brojem iz kojeg bi se moglo 
rastumačiti poreklo. Reč je o svojevrsnoj "ličnoj karti" za životinje iz koje 
bi se lako "čitalo" poreklo eventualnih stočnih bolesti.
Ovakav način obeležavanja, prema rečima profesora dr Dragoljuba Medića sa 
novosadskog Poljoprivrednog fakulteta, već su prihvatile i (uz značajne 
probleme) sprovele, susedne zemlje. Projekat identifikacije i jedinstvenog 
obeležavanja goveda i ovaca u našoj zemlji pripremio je Naučni institut za 
reprodukciju i veštačko osemenjavanje domaćih životinja iz Temerina. Vojvodina 
bi, naime, trebalo da bude pilot-oblast u kojoj će sistem obeležavanja stoke 
biti najpre testiran.
- Naš projekat je urađen po ugledu na holandski - kaže prof. Medić - Holanđani 
su spremni da nam i savetima pomognu i tokom primene ovog projekta.
Projektom je predviđeno da svako grlo stoke dobije svoju "naušnicu" sa "bar - 
kodom" i identifikacionim brojem, kako bi se moglo pročitati iz kojeg je krda, 
sa koje farme, iz kojeg je sela, opštine, okruga i regiona, a takođe i kojeg je 
godišta i rase. Biće potrebno da se oformi šest regionalnih matičnih knjiga u 
koje bi bila upisana sva grla sa tog terena.
 Ukoliko i predstavnici vlasti daju zeleno svetlo ovom projektu, i ako u akciji 
registrovanja krava i ovaca budu angažovane veterinarska i služba za selekciju 
stoke, kompletan posao mogao bi da bude okončan u naredne dve godine. Sve bi 
koštalo oko osam miliona evra, a troškove bi snosila Evropska unija, koja se 
već povoljno izjasnila o ponuđenom projektu iz Novog Sada.
 Sama najava "popisa" krupne stoke naišla je na dobar prijem i kod stočara. 
Stevan Martinović, iz Šašinaca, kod Sremske Mitrovice, vlasnik četrdesetak grla 
goveda, smatra da bi se na ovaj način pospešio izvoz jer bi stranci bez 
ustezanja kupovali naše meso.
- Detaljne matične knjige pružaće uvid u stanje na tržištu stoke, ali i 
genetskog materijala - zaključuje Martinović.