> Izvor: matf
> Datum: 
> Rubrika: ekonomija
> Naslov: Podelu besplatnih akcija javnih preduzeća podržalo 69 odsto građana Srbije
> Članak:


Beograd - Niko od poslanika Skupštine Srbije, koji su izlazili za govornicu, 
tokom načelne diskusije o našim predlozima zakona o besplatnoj podeli akcija, 
nije bio protiv naše inicijative, a prethodno se niko nije izjasnio protiv ni 
na sednicama nadležnih skupštinskih odbora, pa očekujem da će ti zakonski 
predlozi biti usvojeni - izjavio je na jučerašnjoj konferenciji za novinare 
Branko Pavlović, stručni konsultant Sindikata EPS, NIS i PTT Srbija.
On je dodao da ne očekuje da će parlamentarne političke stranke glasati protiv 
zakonskih predloga sindikalaca, pošto bi na taj način izneverili iščekivanja 
svog biračkog tela koje se s pravom nada podeli besplatnih akcija pre početka 
privatizacije velikih privrednih sistema. Prema njegovim rečima, Socijalistička 
partija Srbije će podržati Predlog zakona, što znači da vladajuća koalicija, 
koju socijalisti podržavaju iz opozicije, neće imati većinu za odbijanje 
zakonskih predloga. To bi se moglo desiti, tvrdi Pavlović, samo u slučaju da 
neka druga opoziciona stranka podrži negativan stav Vlade o predlogu 
sindikalaca ali on ne očekuje da se tako nešto dogodi, zato što bi  to bilo 
kontraproduktivno uoči izbora za Skupštinu Srbije.
Darko Kocjan, iz marketinške agencije Beografiti, predočio je rezultate 
ispitivanja javnog mnjenja o obaveštenosti građana o zakonskim predlozima 
Narodne inicijative, odnosno sindikata javnih preduzeća. Istraživanje je 
pokazalo da 69 odsto ispitanika podržava Predlog zakona o besplatnim akcijama, 
dok je samo 4,5 odsto anketiranih protiv. On je istakao da je 46,4 odsto 
ispitanika upoznato sa predlozima sindikalaca dok 53,6 odsto anketiranih nije 
znalo o čemu je reč. Čak 90,7 odsto pristalica DSS, zatim 90 odsto SPS, 75,3 
odsto SRS i 73,8 odsto DS podržava zakonske predloge sindikalaca. Kao 
kuriozitet Kocjan je naveo da niko od anketiranih pristalica SPS i G 17 Plus 
nije bio protiv zakonskih predloga Narodne inicijative.
Kako Danas nezvanično saznaje, poslanici bi, o Predlogu zakona o podeli 
besplatnih akcija mogli da se izjasne već prekosutra, ili najkasnije 26. maja.