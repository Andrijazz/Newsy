> Izvor: matf
> Datum: 
> Rubrika: ekonomija
> Naslov: Novi vlasnik kompanije "Putnik" tvrdi
> Članak:


Beograd - Pre desetak dana, tačnije 18. decembra 2003. godine, predstavnici 
manjinskih akcionara i nekoliko sindikata Kompanije "Putnik" uputili su 
rukovodstvu firme prismo u kome iznose primebde na dosadašnji tok privatizacije 
i restrukturiranja firme. Tim povodom oglasio se vlasnik "Putnika" Srba Ilić, 
između ostalog tvrdi da se od jula 2003. godine, kada je "Putnik" privatizovan, 
redovno isplaćuju plate, koje su u startu uvećane za pet odsto.
- U nastojanju da se "Putnik" reorganizuje i što se pre osposobi za profitno 
poslovanje, došlo je do nekoliko "letećih izmena" u rukovodećem timu, o čemu 
zaposleni, sindikati i mali akcionari nisu blagovremeno obavešteni. To je u 
doba nestabilne ekonomske situacije i predizborne groznice u Srbiji dovelo do 
uznemirenosti i podozrenja u pogledu mojih stvarnih namera. Sve preuzete 
ugovorne obaveze uredno i blagovremeno ispunjavam. U to spadaju isplata 
ugovorene cene, kao i bankarske garancije za dogovoreni investicioni i 
socijalni program. To se može proveriti kod Agencije za privatizaciju, sa kojom 
je potpisan ugovor o kupoprodaji "Putnika". Glasine da sam bankrotirao nisu 
tačne. Naprotiv, očekujem da matična kompanija "Uniworld" u 2004. godini 
posluje najbolje od svog osnivanja, kaže Srba Ilić u pismu dostavljenom 
medijima.
On podseća da rent-a-car segment nije, niti će biti na prodaju, a zahvaljujući 
boljoj organizaciji posla u drugoj polovini 2003. godine ovaj deo kompanije 
ponovo ostvaruje dobit.
- Tokom prvog kvartala naredne godine planiramo temeljno obnavljanje voznog 
parka, istakao je Ilić i dodao da rukovodstvo nije zateklo 60 autobusa, koji se 
pominju u pismu malih akcionara i sindikata, "već samo devet, od kojih je sedam 
staro između 15 i 20 godina".