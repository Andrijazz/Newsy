> Izvor: matf
> Datum: 
> Rubrika: ekonomija
> Naslov: EVROPA istražuje da li bi i kako Srbija u proizvodnji biodizela i bioetanola 
> Članak:

mogla da postane lider u regionu 

NAFTA Srbija mora razmišljati o alternativnim gorivima jer godišnje uveze dva 
miliona tona nafte, što je svrstava u energetski zavisne zemlje

REPICA Vojvodina već gaji uljanu repicu koja se koristi kao baza za dobijanje 
biodizela, ali bi ona mogla 
da se uzgaja i u centralnoj Srbiji


ŽITARICE viŠkovi Žitarica koristiĆe se za proizvodnju biljnog goriva

Kvalitet vode, vazduha, zemljišta i nivo buke u Beogradu je alarmantan, a 
sudeći prema izveštajima stručnjaka Gradskog zavoda za zaštitu zdravlja, život 
u srpskoj prestonici je i opasan. Beograđani su izloženi uticaju otrovnih 
materija od kojih neke ne samo da izazivaju hronične bolesti, već mogu dovesti 
i do genetskih promena u organizmu. Rezultati koji su objavljeni 5. jula ove 
godine, povodom Svetskog dana zaštite životne sredine, ukazuju da se situacija 
u pojedinim oblastima može označiti kao kritična. 
Stepen zagađenosti vazduha u Beogradu drastično je povećan u odnosu na 2004. 
godinu, a uzroke treba tražiti i u povećanom broju automobila, njihovoj 
starosti, odnosno kvalitetu vozila i goriva koje ono koristi, ali i u propusnoj 
moći ulica i načinu na koji je regulisan saobraćaj u gradu. Sve veća količina 
ugljen dioksida, ugljen monoksida, sumpordioksida, ugljovodonika, olova u 
vazduhu, kao posledica upotrebe fosilnih goriva u automobilima, ali i 
elektranama, utiče na kardiološke, neurološke smetnje kod ljudi, ali i na 
hemijski sastav vode u Beogradu.
- Konvencionalni sistem javnog gradskog prevoza jedan je od glavnih uzroka 
urbanog zagađenja i emisije izduvnih gasova u Beogradu - kaže mr. Slaven M. 
Tica, generalni direktor GSP Beograd. On dodaje da je činjenica da u 50 
najvećih gradova EU ima u eksploataciji oko 55.000 gradskih autobusa inicirala 
usvajanje niza standarda i propisa koji se odnose na ograničenje emisije 
izduvnih gasova, kvalitet goriva i upotrebu alternativnih goriva. Tica podseća 
da je akcionim planom EU iz 2001. godine, koji je proistekao iz Sporazuma iz 
Kjota, definisana strategija zamene 20 odsto konvencionalnog goriva sa 
alternativnim do 2020 godine.
Gde su Srbija i Beograd u svemu tome?
- Viktorija grup, jedan od najvećih agrokompleksa u našoj zemlji, pri kraju je 
gradnje fabrike (u Šidu, na lokaciji fabrike Mladost) za proizvodnju biodizela, 
kapaciteta 100.000 tona godišnje - kaže za Evropu Jelena Mitrović, pomoćnica 
direktora pomenute firme.
Biodizel (FAME) je produkt esterifikacije biljnog ulja dobijenog od semena 
uljane repice, soje, suncokreta, lana, kikirikija...
- Biodizel je, po svim tehničkim karakteristikama idealna zamena za fosilni 
dizel - objašnjava Mitrovićeva. Kod korišćenja biodizela nisu potrebne 
modifikacije dizel agregata. - Biodizel može da se koristi nezavisno ili 
pomešan s dizelom fosilnog porekla, i tada ima oznake B100, B20, B5 ili B2, gde 
broj označava procentualno učešće biodizela u mešavini. Uz to, ekonomski je 
jeftiniji od konvencionalnog fosilnog goriva za oko 10 odsto, a ekološki je 
neuporedivo zdraviji i isplativiji - pojašnjava Mitrovićeva detalje vezane za 
to gorivo budućnosti.
GSP svakodnevno na ulice Beograda izveze preko 1.500 autobusa. Zanimalo nas je 
da li ovaj prevoznik razmišlja o korišćenju biodizela.
- Evropska komisija za energiju definisala je referentne vrednosti u korišćenju 
biodizela u EU (izračunate na osnovu energetskog sadržaja za ukupan benzin i 
dizel gorivo) i ona obavezuje svoje članice da izvrše zamenu fosilnog goriva sa 
biodizelom za 5,75 odsto do decembra 2010. godine - kaže direktor GSP-a. Inače, 
GSP je jedini u našoj zemlji aktivni član UITP (Međunarodna unija javnog 
prevoza) i jedan od članova UITP-BUS Committee, gde ima obavezu da podstiče 
razvoj i primenu alternativnih goriva u regionu.
Pošto Srbija još nije članica Evropske unije, ne mora da sprovodi sve standarde 
koje Unija propisuje, ali se mora pripremiti za njih. EU je obavezala svoje 
članice da obezbede minimalne proporcije goriva i ostalih obnovljivih goriva na 
svojim tržištima saglasno direktivi 2003/30/ EC. Dvadeseti vek je, između 
ostalog, bio i vek automobila. Intenzivni razvoj auto industrije sve više je 
vezivao zapadne zemlje sa zemljama izvoznicama nafte. U velikoj naftnoj krizi 
70-ih godina prošlog veka, vodeći proizvođači automobila bili su prinuđeni da 
krenu u istraživanje alternativnih goriva, kako bi delimično ublažili zavisnost 
u korišćenju fosilnih goriva. Nafta kao energetski resurs ima ograničen vek 
eksploatacije u narednih sto godina. Stručnjaci za tu oblast oslikali su to na 
sledeći način: "Kada bi Kina danas imala stepen motorizacije Portugala iz 1950. 
godine, to bi iscrplo celu proizvodnju nafte Saudijske Arabije".
Zato se poslednjih trideset godina eksperimentiše sa različitim alternativnim 
pogonima, počev od vozila na elektro pogon (motor Nikole Tesle), solarne 
ćelije, metanol, gorivo biljnog porekla, vodonik, zemni gas... Interes za 
proizvodnjom biodizela, dakle, nije trenutni hir.
Srbija godišnje uveze preko dva miliona tona dizela i dobrim delom je vezana za 
taj energent, a koliko - vidi se po uticaju na stopu inflacije. Taj ekonomski 
momenat bi trebalo da bude presudan da se Srbija okrene alternativnim vidovima 
energenata koji bi se koristili u autoindustriji.
- Srbija ima tih izvora na pretek, samo ih treba iskoristiti - kaže Nikola 
Vujačić, menadžer projekata u Viktorija grupu. Jer, na primer, Vojvodina može 
da proizvede enormne količine uljane repice koja se koristi kao baza za 
biodizel, dok uža Srbija može da proizvodi bioetanol, koji predstavlja zamenu 
za benzin, a sve zahvaljujući velikim količinama pšenice i kukuruza koje sada 
ima, ili koje bi se znatno više proizvodile, a to bi poslužilo za proizvodnju 
bioetanola - objašnjava Vujačić. 
Brazil je prva zemlja u svetu koja je proglasila energetsku nezavisnost, 
podseća Vujačić i nastavlja:
- Na njihovim pumpama, koje mirišu, možete da točite i biodizel i bioetanol. 
Možda mi u ovom trenutku to ne možemo da uradimo, ali možemo da podignemo nivo 
proizvodnje i jednog i drugog goriva i tako smanjimo našu zavisnost od uvozne 
nafte. I ne mora uljana repica da se proizvodi samo u Vojvodini, može ona da se 
uzgaja i u centralnim delovima Srbije, do 700 metra nadmorske visine. U Srbiji 
zemljišni i klimatski uslovi omogućavaju da se na 600.000 hektara uzgajaju te 
kulture, a mi smo ugovorili proizvodnju na 200.000 hektara, koju ćemo koristiti 
u uljari u Šidu. To će nam omogućiti da proizvedemo 100.000 tona biodizela 
godišnje, koje ćemo najverovatnije izvoziti. Vrlo je bitna, kada je ovo gorivo 
u pitanju, i činjenica da sve što ostane kao nus-proizvod može dalje da se 
koristi. Jedan od pratećih proizvoda je i glicerin koji se koristi u 
farmaceutskoj industriji, i on je već našao kupca u inostranstvu, a ostaci koji 
sagorevaju poslužiće za stvaranje biogasa kojim će se moći zagrevati stanovi - 
objasnio je Vujačić. 
Proizvodnja biogoriva mogla bi da utiče i na rast bruto društvenog proizvoda - 
smatra Jelena Mitrović, jer će, osim povećanja zaposlenosti, povećati i 
industrijsku proizvodnju i uticati na razvoj ruralnih i zaostalih sredina u 
Srbiji.
- Proizvodnja biodizela i bioetanola može da bude tolika da bi dobar deo mogao 
da se izvozi i time doprinosi daljem rastu deviznih rezervi - ističe 
Mitrovićeva.
Fabrika biodizela u Šidu u ovom trenutku je najveća i jedina u jugoistočnoj 
Evropi. Da bi takvih fabrika bilo što više u Srbiji, trebalo bi da se ostvare 
dva uslova: da Srbija donese zakone koji bi to regulisali i da država stimuliše 
proizvodnju baznih roba (uljana repica, soja, suncokret...) neophodnih za 
proizvodnju biogoriva.