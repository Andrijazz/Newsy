> Izvor: matf
> Datum: 
> Rubrika: ekonomija
> Naslov: Likvidacija društava za osiguranje
> Članak:


BEOGRAD - Narodna banka Srbije juče je oduzela dozvole za rad i pokrenula 
postupak likvidacije nad sedam osiguravajućih društava, kod kojih su utvrđene 
značajne nezakonitosti u poslovanju. Te nepravilnosti ugrozile su prava i 
uložena sredstva osiguranika - saopštila je Narodna banka i navela da je bez 
dozvole ostala "Auto Nena osiguranje","Balkan osiguranje", "Evropa osiguranje", 
"Ekos", "Imperijal", "Strela osiguranje" i "Top gan osiguranje".
Društva za osiguranje kojima je oduzeta dozvola za rad, a koja imaju oko 
450.000 polisa za osiguranje, ne mogu se više baviti poslovima osiguranja, što 
znači da ne mogu zaključivati nove ugovore o osiguranju, ali su dužna da 
izvršavaju svoje obaveze po već zaključenim ugovorima. Svi ugovori zaključeni 
sa ovim društvima do 18. januara 2005. važe i dalje do isteka roka njihovog 
važenja, odnosno do objavljivanja završetka postupka likvidacije ili stečaja u 
sredstvima javnog obaveštavanja, upozorava NBS. Ovo je druga grupa 
osiguravajućih kuća nad kojima se pokreće postupak likvidacije, jer je početkom 
decembra, iz istih razloga, bez dozvola za rad ostalo osam osiguravajućih 
društava.