> Izvor: matf
> Datum: 
> Rubrika: ekonomija
> Naslov: SVETSKA BANKA
> Članak:


BEOGRAD - Svetska banka predstavila je javnosti izveštaj o mogućnostima 
poslovanja u 2005. godini za 145 zemalja.
Osnovna poruka izveštaja koji, već tradicionalno, Svetska banka radi uz pomoć 
oko 3000 lokalnih eksperata i objavljuje svakog septembra, je da "širenju jaza 
između razvijenih zemalja i zemalja u razvoju" bitno doprinosi preterana pravna 
i druga regulativa u oblasti ulaganja i poslovnog razvoja u siromašnim zemljama.
Prema procenama Svetske banke, lider u reformama za ovu godinu je Slovačka, dok 
je Novi Zeland dobio laskavi epitet države sa najpovoljnijim uslovima za 
preduzetništvo.
Srbija i Crna Gora nalaze se negde na sredini rang liste proučavanih država. 
Procenjeno je da naša zemlja "još treba da poradi na ekonomskim reformama, jer 
ako uskoro  ne ubrza taj proces može potpuno da izgubi na konkurentnosti".
Na žalost, u primeni reformi kaskamo za Makedonijom, i čak za Albanijom. Naše 
procedure su, prema procenama eksperata, još prepune formalnosti. To je, prema 
njihovom mišljenju moguće poboljšati ozbiljnijim zahvatima u sektoru sudstva.
Srbija i Crna Gora, recimo, spada u red zemalja sa predugim procesom stečaja. 
Dok u Irskoj likvidacija firme traje četiri meseca, Letoniji godinu, Litvaniji 
godinu i dva meseca, kod nas ovaj postupak se obavi za tri godine. Istina, 
rekorder u dužini trajanja stečaja je Češka sa preko devet godina dugim 
procesom likvidacije.
S druge strane, troškovi osnivanja firme u SCG iznose 9,5 odsto ukupne 
investicije. Najniži su u Danskoj, odnosno tamo osnivanje firme ne košta ništa, 
a najviši u BiH gde troškovi pravljenja novog preduzeća nose čak 42 odsto.