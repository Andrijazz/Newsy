> Izvor: matf
> Datum: 
> Rubrika: ekonomija
> Naslov: Udruženje za šumarstvo i industriju prerade 
> Članak:

drveta PKS konstatovalo 

Beograd - U 2003. godini je izvoz artikala primarne prerade drveta iz Srbije 
dostigao 41,7 miliona dolara dok je uvoz premašio 100 miliona dolara. Kada je 
reč o finalnim proizvodima, pre svega nameštaju, ambalaži i građevinskim 
elementima ostvaren je pozitivan bilans - izvezeno je robe u vrednosti od 71,1 
miliona dolara dok je uvoz premašio 45,5 miliona dolara. Nivo spoljnotrgovinske 
razmene u poslednjoj deceniji je značajno opao u odnosu na onaj ostvaren 80-tih 
godina prošlog veka, konstatovano je na jučerašnjoj sednici Udruženja za 
šumarstvo i preradu drveta Privredne komore Srbije.
 Budući da je ocenjeno da će uskoro izvoz naše drvne industrije biti veoma 
otežan ukoliko njeni artikli ne budu imali oznaku da potiču od drveta 
proizvedenog u sertifikovanim šumama, posebno je ukazano na potrebu da se u 
vremenu koje je pred nama pristupi sertifikaciji šuma u Srbiji.
 - Pokret za sertifikaciju šuma je od 1993. godine veoma ojačao u svetu i 
očekuje se da će ove godine čak 200 miliona hektara šuma biti sertifikovano, 
što znači da imaju potvrdu da se njima upravlja na principu održivog razvoja i 
u korist budućih pokoljenja. U Evropi već gotovo jedna trećina drveta u 
potrošnji potiče iz sertifikovanih šuma. Sertifikacija je u interesu i 
preduzeća za preradu drveta i države, jer unapređuje plasman naših proizvoda, 
posebno na tržište razvijenih zemalja i EU. To će rezultirati i boljom cenom, 
pa tako i većim deviznim prilivom - istakao je Branko Glavonjić, docent na 
Šumarskom fakultetu u Beogradu.