> Izvor: matf
> Datum: 
> Rubrika: ekonomija
> Naslov: SARADNjA PORESKE I UPRAVE CARINA U SRBIJI
> Članak:


Najviše fiktivno registrovanih preduzeća u Novom Sadu i Pančevu a mnoga su 
prijavljivana na imena vlasnika iz ukradenih ličnih karti

VRŠAC - Za samo par meseci redovne razmene informacija između poreznika i 
carinika u Srbiji je otkriveno oko 180 "fantomskih firmi", najviše u Novom Sadu 
i Pančevu. Od fiktivno registrovanih preduzeća zaplenjeno je robe u ukupnoj 
vrednosti od oko 50 miliona dinara.
Policijskom istragom utvrđeno je da su "fantomske" firme evidentirane u 
Trgovinskim sudovima na osnovu predočenih lažnih podataka. Tačnije, takva 
preduzeća su prijavljena na imena vlasnika iz ukradenih ličnih karata i građana 
koja su bukvalno socijalni slučajevi, a poslužili su za pokriće identiteta 
pravog gazde. Šta više, pojedina preduzeća bavila su se uvozom na osnovu 
falsifikovanih dokumenata o registraciji u pomenutim sudovima.
Navedeni podaci predočeni su u Vršcu na višečasovnom razgovoru čelnika državnih 
organa iz južnog Banata, predstavnika Uprave carina i Poreske policije iz Novog 
Sada, kome su prisustvovali kao gosti i članovi Evropske komisije za fiskalnu i 
carinsku pomoć.
Dogovoreno je uspostavljanje tešnje međusobne saradnje po pitanju razmene 
raspoloživih informacija, kako bi se sprečio rad "fantomskih" preduzeća za 
spoljnu trgovinu.
- Ocenjeno je i da bi se u borbu sa navedenim zlom trebale uključiti i 
poslovne, kako bi se kompletno mogao zatvoriti krug u razotkrivanju uvozničkih 
preduzeća čiji je glavni cilj utaja poreza i pranje para - kaže Nikolajev, šef 
revizije u Carinarnici Vršac.