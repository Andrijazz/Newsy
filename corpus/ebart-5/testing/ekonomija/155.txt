> Izvor: matf
> Datum: 
> Rubrika: ekonomija
> Naslov: POČELO ŠTAMPANjE MARKICA ZA BRAŠNO
> Članak:


BEOGRAD - Već polovinom narednog meseca velike žitomlinske organizacije dobiće 
markice za oznaku pakovanja brašna, a koje će, po zakonu, morati da stavljaju 
na svako pakovanje koje iz njihovog pogona izađe već od 1. novembra ove godine.
Istu obavezu imaju sve firme, preduzetnici i poljoprivrednici koji proizvode 
ili uvoze brašno. Evidentiraće se pakovanja od 0,4 do 50 kilograma. Samo 
obeležavanje obavlja se lepljenjem markice na gornjoj strani ambalaže. Ako se 
brašno prodaje u rinfuzi, markica se lepi na dokument koji prati brašno u 
transportu.
Pojedinačne markice koštaće 0,5 dinara, a za brašno u rinfuzi četiri dinara. 
Minimalna količina markica koja se može naručiti za pakovanje od kilogram je 
5.000 komada, za sva ostala hiljadu, a za brašno u rinfuzi 100 komada.
Razlog za uvođenje evidencionih markica za brašno je potreba da se spreči 
šverc, s obzirom na procene da minimum trećina proizvedenog brašna završi mimo 
legalnih kanala.