> Izvor: matf
> Datum: 
> Rubrika: ekonomija
> Naslov: Odbijen zahtev PTT-a o posebnom odobravanju isplata iz Mobtela
> Članak:


PTT u novembru 2004. tražio od suda da privremenim merama zabrani Mobtelu 
isplate iznad 10.000 evra bez odobrenja

BEOGRAD - Trgovinski sud u Beogradu odbio je tek pre neki dan zahtev JP PTT 
saobraćaja "Srbija", kojim je to javno preduzeće zatražilo da se sve isplate 
veće od 10.000 evra iz Mobtela vezanim kompanijama BK sistema dozvoli samo uz 
odobrenje državnog preduzeća. U međuvremenu članovi porodice Karić, doduše, 
legalno na osnovu ugovora o sponzorstvu "prelili" su značajna sredstva u druge 
njihove firme. Trgovinski sud je, čak posle više od pola godine, odbacio zahtev 
državne kompanije za uvođenje privremenih mera u Mobtel.
- Obrazloženje Trgovinskog suda je da bi se na taj način onemogućilo dnevno 
poslovanje Mobtela. Na tu odluku uputili smo žalbu Višem trgovinskom sudu - 
kaže za Glas Željko Ivanji, direktor sektora za strategiju, razvoj i marketing 
PTT-a.
Državna firma, osim ovog, sa Mobtelom ima i problem neisplaćivanja 4,3 
milijarde dinara na ime dividendi, što sada razmatra da reši preko suda, ali i 
problem da li je Karićev deo Mobtela kupio neko od stranih investitora. Osim 
što akteri navodne prodaje dela Mobtela o tome ćute već duže od mesec dana, ne 
dostavljajući ugovor o prodaji ni PTT-u, ni Vladi Srbije, ni navodni kupci - 
austrijski konzorcijum na čelu sa biznismenom Martinom Šlafom, ne daju jasne 
informacije.
Direktor austrijskog Mobilkoma Boris Nemšić prekjuče je izjavio da je ulazak 
austrijskog operatera u Mobtel izvesniji sledeće godine, pošto se čeka 
razjašnjavanje vlasničke strukture. Međutim, bečki dnevnik Prese juče je 
objavio da će austrijski konzorcijum, na čelu sa Martinom Šlafom, sledeće 
nedelje zaključiti posao oko kupovine udela Karića u Mobtelu.