> Izvor: matf
> Datum: 
> Rubrika: ekonomija
> Naslov: Pokušaćemo da prodamo bazni deo kombinata, a ako ne bude zainteresovanih, na 
> Članak:

tenderu će se pojedinačno nuditi fabrike, pa i rudnik "Belorečki peščar" i 
krečana "Zagrađe" - najavljuje direktor Borivoje Stojadinović

BOR - Odluka Pariskog kluba da se Srbiji oprosti oko 700 miliona dolara duga 
najviše je obradovala poslovodstvo RTB-a Bor. Taj basen oslobođen je vraćanja 
200 miliona dolara duga inostranim poveriocima. Istovremeno, ostatak obaveza od 
540 miliona dolara ukupnog zaduženja, najviše prema državi, biće uskoro 
otpisan, što će omogućiti brzu privatizaciju cele kompanije. Finansijski 
savetnik privodi kraju imovinsko-pravnu regulativu, posle čega predstoji 
raspisivanje tendera za prodaju celog ili pojedinačnih delova sistema.
Koncesija za rudnike
Potencijalni kupci već se javljaju, a s nekima od njih, kao što je kanadska 
firma "Dandi - plemeniti metali", za dva-tri dana biće potpisan ugovor o 
korišćenju koncesija za tri rudna ležišta na Crnom vrhu. Krajem ove godine 
basen Bor, prema svim očekivanjima, trebalo bi da dobije novog vlasnika.
- Sigurno je da će privatizacija uspeti. Pokušaćemo najpre da prodamo bazni deo 
kombinata, a ako ne bude zainteresovanih, na tenderu će se pojedinačno pojaviti 
atraktivne fabrike, pa i rudnik "Belorečki peščar" i krečana "Zagrađe". Na 
primer, u sklopu Rudnika bakra i "Topionice i rafinacije" više je fabrika i 
pogona atraktivnih za prodaju. Ko kupi rudnike "Veliki Krivelj", "Jamu" ili 
rudno ležište "Borska reka" pazariće i najmlađi, napušteni rudnik "Cerovo". 
Rude bakra i plemenitih i retkih metala u Boru i okolini nije malo. I danas bi 
mogli, najviše zahvaljujući rekordnoj ceni bakra na svetskoj berzi, 
profitabilno da poslujemo, s tim što su neophodna veća ulaganja u opremu i 
skidanje raskrivke - kazao je za Glas Borivoje Stojadinović, generalni direktor 
RTB-a Bor.
Prodaja turističkih objekata
Stojadinović smatra da će uskoro, dolaskom stranog investitora, biti rešena i 
egzistencija Majdanpeka. Dokazano je da majdanpečki rudnik ima perspektivu i da 
je dobro što nije ugašen. Industrija plemenitih metala u posebnom je "paketu" i 
za njenih 1.000 radnika ne bi trebalo da bude socijalnih nedaća. U borskom delu 
kombinata bakra sada je 9.000 zaposlenih, a socijalnim programom predviđen je 
odlazak najmanje 2.500 radnika. Oni će od Vlade Srbije dobiti 100 evra po 
godini staža, ali kombinat će pokušati da prodajom turističkih objekata, 
zemljišta i poslovnog prostora obezbedi još toliko para za otpremnine.