> Izvor: matf
> Datum: 
> Rubrika: ekonomija
> Naslov: TROPSKE VRUĆINE POGODUJU SUNCOKRETU, ALI NE I KUKURUZU
> Članak:


NOVI SAD - Tropske vrućine i nebo bez kišnih oblaka ne pogoduju kukuruzu, a 
posebno su ugroženi usevi posejani u maju i to u drugoj polovini tog meseca. 
Biljka sunca - suncokret je u dobrom stanju, ali bi jedna kiša u narednim 
danima bila više nego dobrodošla.
Ovako u najkraćem glasi raport stručnjaka Instituta za ratarstvo i povrtarstvo 
u Novom Sadu, koji ističu da će od vremenskih prilika u narednom periodu, 
zavisiti ovogodišnji rod kukuruza i suncokreta.
Prema rečima dr Đorđa Jockovića, stručnjaka za kukuruz, na njivama posejanim u 
aprilu, biljka je u fazi cvetanja, veoma bitnoj za formiranje zrna. Najviše bi 
odgovarala temperatura od 25 do 30 stepeni, što znači da ako vreli dani 
potraju, sigurno će se odraziti na prinose.
- Sigurno je da se neće ostvariti prošlogodišnji prinosi, zato što je proletos 
setva kasnila, a i klimatski uslovi nisu bili povoljni - kaže dr Jocković. - 
Kasnije posejan kukuruz ubrzano prolazi vegetativne faze, pa su biljke niske, 
što će se odraziti na prinos.
Sa oko milion i 150.000 hektara koliko je kukuruzom posejano u Srbiji, očekuje 
se rod koji će biti dovoljan za domaće potrebe. Ovakva situacija sa kukuruzom 
je i u okolnim zemljama, pa je za očekivati da će cena biti veća.
- Vremenske prilike u julu i avgustu su bitne za formiranje prinosa - ističe 
naš sagovornik, napominjući da će teško biti prosečna godina pod ovakvim 
uslovima.