> Izvor: matf
> Datum: 
> Rubrika: info_hronika
> Naslov: Zašto nije ustanovljen uzrok smrti za više od 300 leševa iz grobnice Batajnica
> Članak:


Priština, Beograd - Prištinska Kancelarija sa nestala lica i forenziku (OMPF) u 
izveštaju objavljenom krajem prošle godine navodi da je od 5.602 osobe koje se 
na Kosovu vode kao nestale za 893 utvrđeno da su mrtvi, a 439 je pronađeno. 
Kancelarija je ekshumirala 1170 tela i urađeno je 858 autopsija. Iz masovnih 
grobnica u Srbiju je dopremljeno 354 tela. U dve trećine 65 odsto 
identifikovanih slučejeva utvrđen je uzrok smrti. Izuzetak su tela koja su 
isporučena iz Srbije. 
Danas traži odgovor na pitanje zašto nije ustanovljen uzork smrti za više od 
300 identifikovanih leševa iz masovnih grobnica u Batajnici?
Prema rečima eksperta sudske medicine Đorđija Alimpijevića, u Srbiji nije 
praksa da se prilikom sudskog veštačenja u zaključku sa autopsije navodi uzork 
smrti ako su tela ekshumirana nekoliko godina nakon pogubljenja. Kako isti 
defekat na tkivu, odnosno kostima tela, nastaje prilikom povreda od puščanog 
zrna nanetih pre i posle smrti  izbegava se zaključivanje o uzroku smrti.
- Naše krivično pravo bavi se samo povredama nanetim živim ljudima -  
objašnjava Alimpijević za Danas. 
Međutim, kako ovaj ekspert kaže, sva tela prošla su detektor na metal i svi 
šrapneli, ostaci metala i meci su povađeni iz njih i uvršteni u dokazni 
materijal. Takođe, snimnjene su sve povrede na telima i snimci dostavljeni 
istražnom sudiji za ratne zločine. 
Na Kosovo su uglavnom vraćena tela Albanaca iz Meje u opštini Đakovica, Suve 
Reke, Vučitrna i Izbice. Skoro sva identifikovana tela iz Suve Reke i Meje bila 
su pozitivna na detektor na metal.