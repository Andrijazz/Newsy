> Izvor: matf
> Datum: 
> Rubrika: info_hronika
> Naslov: DA LI SU PRIPADNICI RASFORMIRANE JSO U SPECIJALNOM SUDU DEMONSTRIRALI SILU
> Članak:


Nekadašnje "crvene beretke", a sada žandarmi, sedeli mirno u delu za publiku, 
obučeni u majice sa simbolom nekadašnje Jedinice za specijalne operacije

ŠESTORICA pripadnika Protivterorističke jedinice (PTJ) žandarmerije, koji su se 
pre dva dana u Specijalnom sudu pojavili sa majicama rasformirane Jedinice za 
specijalne operacije, nisu načinila nikakav disciplinski prekršaj. Njih je 
saslušao neposredni starešina i utvrdio da nema govora o bilo kakvom prestupu.
Žandarmi su bivši pripadnici "crvenih beretki" a u Specijalni sud su došli na 
suđenje optuženima za ubistvo srpskog premijera Zorana Đinđića. Interesantno je 
da su svoj slobodni dan specijalci iskoristili da dođu baš na svedočenje Milana 
Veruovića, ranjenog telohranitelja ubijenog premijera Zorana Đinđića.
Zašto baš tada? Zašto ne kad su svedočili mnogo značajniji ljudi, ili kad su 
njihovi bivši drugovi, pa i jedan od komandanata Zvezdan Jovanović, iznosili 
odbranu?
- Nije to bilo nikakvo upozorenje Veruoviću, naprotiv - kaže izvor "Novosti" iz 
policije, koji je želeo da ostane anoniman.  - Jedino njegova teorija o tri 
hica može da uzdrma, ali ne i poljulja optužnicu, pa da se razviju teorije kako 
su optuženi nevini. To sada koriste njihovi advokati da bi osporili navode iz 
optužnice i policijsku istragu, ali tu je sve čisto.
Pojavljivanje bivših "jsovaca" nikog nije ostavilo ravnodušnim. Crne majice na 
kojima je vuk sa razjapljenim čeljustima i crvenom beretkom na glavi, mnoge su 
uznemirile. Ipak, poznavaoci jedinice kažu da na njima nedostaje natpis: 
"Doktori za terorizam".
"Crvene beretke" su rasformirane ubrzo posle ubistva srpskog premijera, kada je 
njihov gotovo ceo komandni kadar završio u pritvoru zbog sumnji da stoji iza 
krupnih zločina - atentat na Đinđića, otmica i likvidacija bivšeg predsednika 
Predsedništva Srbije Ivana Stambolića, pokušaj ubistva Vuka Draškovića u 
Budvi...
Najbolje obučeni komandosi na ovim prostorima, odnosno ono "zdravo jezgro JSO", 
kako su ih na nedavnoj konferenciji za novinare nazvali novi čelnici MUP 
Srbije, raspoređeni su po drugim policijskim jedinicama. Deo je otišao u 
Specijalnu antiterorističku jedinicu (JSO); a gro je završio u žandarmerijsku 
PTJ.
Šta su hteli da poruče bivše "beretke", čiji je bivši komandant, Milorad Ulemek 
Luković Legija optužen za organizaciju atentata na srpskog premijera?
Upućeni kažu da je to bila svojevrsna demonstracija sile i upozorenje da oni 
još postoje. 