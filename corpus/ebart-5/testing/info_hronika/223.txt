> Izvor: matf
> Datum: 
> Rubrika: info_hronika
> Naslov: Četiri udesa u Beogradu
> Članak:


Šesnaestogodišnja J.M. (16) poginula je juče oko 10.15 sati u Vojvođanskoj 
ulici kod broja 150 u Surčinu. Nesrećna devojka je nakon pada sa motora 
podletela pod kamion, čiji je vozač odmah pobegao i za kojim se traga.

Prema rečima očevidaca, J.M. se na "vespi" kretala iz centra Surčina ka svojoj 
kući u Vojvođanskoj ulici.
- Motor je proklizao zbog peska na kolovozu i odleteo na jednu stranu, a 
devojka pravo pod kamion - priča žena koja je bila svedok nesreće. 
Na mesto nesreće odmah su došli roditelji i rodbina nastradale devojke koji su 
šokirani posmatrali njeno beživotno telo prekriveno čaršavom. 
"Pustite me da je vidim", vikao je otac skrhan bolom. J.M. je bila učenica 
drugog razreda srednje Pravno-birotehničke škole u Zemunu. U Surčinu je živela 
sa roditeljima i mlađom sestrom.
Tri sata kasnije, u nesreći na parkingu ispred zgrade u Ulici Jurija Gagarina 
33, teže je povređena dvoipogodišnja E.A. Na devojčicu je kombijem 
"folksvagen"(BG 999-097) naleteo vozač Zong Litjo. U kombiju je bilo nekoliko 
kineskih državljana. Očevici navode da se u trenutku nesreće čula vriska i 
glasna muzika.
- Prelazili smo ulicu. Vikala sam da uspore, ali nisu čuli jer je treštala 
muzika u kolima - rekla je rođaka povređene devojčice. Pola sata pre ove 
nesreće, D.V. (9) povređen je u Vojvođanskoj ulici u Bežaniji. Na dečaka je 
"renoom 5" (BG 250-969) naleteo Miloš Draganov (70). Na uglu ulica Dostojevskog 
i Kirovljeve juče je oko 13.30 sati automobil oborio dvojicu mladića koji su se 
vozili na manjem motoru.