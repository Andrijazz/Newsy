> Izvor: matf
> Datum: 
> Rubrika: info_hronika
> Naslov: PRIJIĆ RAZGOVARAO SA MASARIJEM
> Članak:


Šef Misije Organizacije za evropsku bezbednost i saradnju (OEBS) u Srbiji i 
Crnoj Gori, ambasador Mauricio Masari i specijalni tužilac za organizovani 
kriminal Jovan Prijić razgovarali su juče o nastavku saradnje u borbi protiv 
organizovanog kriminala.
Jedna od tema razgovora bilo je jačanje odnosa srpskih pravosudnih organa i 
italijanskog Direktorata za borbu protiv mafije, navedeno je u saopštenju 
OEBS-a.
Pošto su čelnik Direktorata Pjer Luiđi Vinja i specijalni tužilac prošle godine 
potpisali Memorandum o razumevanju, šest tužilaca iz Srbije bilo je u 
jednonedeljnoj studijskoj poseti Rimu i Bariju.
Cilj posete bio je da srpski tužioci razmene iskustva sa svojim italijanskim 
kolegama i upoznaju se sa sistemom saradnje različitih organa italijanskog 
pravosuđa, podsetio je OEBS.
U saopštenju je takođe najavljeno da će dvojica visokih funkcionera 
italijanskog Direktorata doputovati u Beograd u maju da bi održali specijalnu 
obuku za tužioce, u oblastima poput zaplene imovine.
Dorada zakona o zapleni imovine sastavni je deo programa Misije OEBS-a za 
pružanje pomoći srpskom pravosuđu u borbi protav organizovanog kriminala, 
navedeno je u saopštenju.    
(Tanjug)