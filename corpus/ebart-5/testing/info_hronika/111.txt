> Izvor: matf
> Datum: 
> Rubrika: info_hronika
> Naslov: Čelnici Skupštine grada Beograda odgovorili na optužbe o  nezakonitim radnjama
> Članak:


Beograd - Predsednik beogradske vlade i zamenik predsednika Demokratske stranke 
Nenad Bogdanović odbacio je juče sve optužbe koje su u proteklih nedelju dana 
iznete u javnosti na račun pojedinih čelnika beogradske vlade, istakavši da je 
reč o "smišljenim pokušajima određenih centara političke moći, bliskih 
nosiocima vlasti na republičkom nivou, koji bi da u očima javnosti diskredituju 
rad Izvršnog odbora".
Bogdanović je na jučerašnjoj vanrednoj konferenciji za novinare rekao da su u 
poslednjih nekoliko dana svi članovi beogradske vlade, uglavnom iz redova DS, 
dobili pozive pripadnika SUP Beograd na informativne razgovore, a povod su bile 
privatne krivične prijave koje su protiv njih podnela određena lica. Naloge 
policiji za sprovođenje istrage, kako je rekao, dalo je javno tužilaštvo, dok 
su pojedini mediji od svega napravili veliku, ali nepostojeću  aferu.
- Privatne krivične prijave protiv članova beogradske vlade podnele su osobe 
koje su zbog kriminalnih radnji dobile otkaze u gradskim komunalnim 
preduzećima. Reč je o krajnje neosnovanim optužbama, ali iz nekog razloga 
tužilaštvo nije želelo da proveri onsovanost tih prijava, već je odmah dalo 
naloge policiji - objasnio je Nenad Bogdanović.
Govoreći o inspiratorima navodne hajke na članove beogradske vlade, Bogdanović 
je naglasio da su bez ikakve sumnje u sve ovo upleteni centri moći "bliski 
nosiocima sadašnje vlasti na republičkom nivou", a namera je bila da se kod 
građana formira slika o navodnoj upletenosti gradskih čelnika u kriminalne 
radnje i to svega tri nedelje pred predsedničke. 
Gradonačelnica Radmila Hrustanović rekla je da od policije lično nije dobila 
nijedan poziv za informativni razgovor i da u potpunosti podržava odluku da se 
građani detaljno upoznaju sa svim činjenicama oko "hajke koja se vodi protiv 
čelnika Skupštine Beograda". Proteklih dana u pojedinim štampanim medijima 
osvanuli su tekstovi u kojima je pisalo da su pripadnici Uprave za borbu protiv 
organizovanog kriminala "upali" u zgradu Skupštine i uhapsile Bojana 
Stanojevića, potpredsednika beogradske vlade.