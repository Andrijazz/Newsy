> Izvor: matf
> Datum: 
> Rubrika: info_hronika
> Naslov: Sindikat Nezavisnost Jugopetrola podneo krivičnu prijavu protiv direktora NIS
> Članak:


Novi Sad - Sindikat Nezavisnost NIS Jugopetrola, najveće firme NIS, podneo je 
Republičkom javnom tužiocu krivičnu prijavu protiv v.d. generalnog direktora 
NIS Dimitrija Vukčevića. U prijavi se Vukčević tereti za odluku da Jugopetrol 
kupcima naftnih derivata, privatnicima i pravnim licima koji kupuju derivate 
radi prodaje na svojim ili zakupljenim pumpama, ne zaračunava ni dinar 
trgovačke marže, čime je direktno oštetio Jugopetrol. 
Po navodima prijave, korist od Vukčevićeve odluke da derivate prodaju po 
rafinerijskim cenama imaju obe NIS rafinerije u Pančevu i Novom Sadu, budžet 
Vojvodine, ali najviše privatni prometnici naftnih derivata. Do te  odluke, 
koju je Vukčević potpisao 25. aprila, Jugopetrolu se dostavljala kalkulacija sa 
rafinerijskom cenom u kojoj je u potpunosti uključivana proizvođačka odnosno 
prerađivačka dobit, i na to se dodavala trgovačka marža, na primer za dizel -  
3,10 dinara po litru. Dinarski iznos koji Jugopetrol naplati na osnovu 
trgovačke marže je osnovni i najveći izvor prihoda ove firme sa oko 6.000 
zaposlenih. Taj iznos i po spornoj odluci Vukčevića Jugopetrol i danas 
naplaćuje na svojim pumpama, navodi se u krivičnoj prijavi. Međutim, kod 
prodaje  derivata privatnicima koji robu prodaju na svojim ili zakupljenim 
pumpama Jugopetrol trpi veliku štetu. Da nije Vukčevićeve odluke Jugopetrol bi 
pri prodaji derivata naplaćivao 25 odsto trgovačke marže (oko 0,60 dinara po 
litru), a ovako celu maržu mora da prepusti privatnicima. 
Dimitriju Vukčeviću je još 7. novembra prošle godine istekao zakonom propisan 
v.d. mandat.
