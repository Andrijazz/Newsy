> Izvor: matf
> Datum: 
> Rubrika: info_hronika
> Naslov: Beogradska policija uhapsila kradljivca izuzetno vrednih muzejskih eksponata
> Članak:


Predstavljajući se kao "strastveni ljubitelj starina", Beograđanin Nebojša 
LJubojević (32) iz muzejskih vitrina odnosio predmete neprocenjive kulturne i 
istorijske vrednosti

KRADLJIVAC eksponata iz mnogobrojnih muzeja širom Srbije konačno je otkriven.
Posle brze i uspešne potrage, kriminalistička policija SUP Beograd istražnom 
sudiji je privela  Nebojšu LJubojevića (32) iz Sremčice, osumnjičenog  zbog 
više teških krađa vrednih predmeta iz muzeja Beograda, Pančeva, Sombora i 
Smedereva. Svi eksponati predstavljaju kulturno i istorijsko dobro naše zemlje 
od neprocenjive vrednosti. 
LJubojević, po zanimanju fotograf, priveden je prošle nedelje, samo pola sata 
pošto je ukrao dve kubure i fišekliju iz Karađorđevog konaka u Topoli. 
Kragujevačka policija ga je pronašla u Zanatskom centru, sakrivenog iza 
kontejnera za đubre. 
- U njegovom stanu pronađeno je više predmeta ukradenih iz muzeja u Srbiji, 
među kojima i zlatna medalja "Eliot Krason", koja je u junu prošle godine 
nestala iz Muzeja Nikole Tesle - rekao je juče, na konferenciji za novinare, 
Milan Popović, načelnik  Odeljenja za suzbijanje imovinskih delikata 
beogradskog SUP. 
Popović je potvrdio da je LJubojević početkom godine iz Etnografskog muzeja u 
Beogradu odneo dve kubure  iz 18. i 19. veka, jatagan sa kanijom i čibuk, a 
krajem prošle godine iz Manakove kuće u Beogradu uzeo 22 rimska novčića iz 
prvog i drugog veka. Pre dve godine poharao je Spomen muzej Ive Andrića odakle 
je izneo orden Junaka socijalističkog rada.  
Iz Konaka kneginje LJubice ovaj "ljubitelj starina" odneo je svećnjak iz 19. 
veka, a iz Muzeja u Smederevu ukrao je zbirku starog turskog i srpskog 
srednjovekovnog novca.   Iz somborskog muzeja odneo je 70 rimskih i starih 
srpskih novčića, a iz muzeja u Pančevu jednu medalju od srebra sa kožnim 
povezom.
Svi pronađeni predmeti danas će biti vraćeni muzejima, a LJubojevića verovatno 
čeka zatvorska kazna za krađu od jedne do više godina.