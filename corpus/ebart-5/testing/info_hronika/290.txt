> Izvor: matf
> Datum: 
> Rubrika: info_hronika
> Naslov: U protekla dva meseca broj saobraćajnih nezgoda za 12 odsto povećan u odnosu na 
> Članak:

prošlu godinu

BEOGRAD - Neđo Karanović (50), Gordana Mišić (44) i jedanaestogodišnja 
devojčica, svi iz Smedereva, poginuli su prekjuče u saobraćajnoj nesreći na 
magistralnom putu Smederevo-Kovin. Dan ranije na autoputu Beograd - Novi Sad 
smrtno je stradala četvoročlana porodica Nikolčević.

Saobraćajni eksperti tvrde da je porast broja nezgoda i smanjenje bezbednosti 
prouzrokovano neradom, slabom aktivnošću državnog aparata i kašnjenjem Zakona o 
bezbednosti u saobraćaju.
- Za povećanje broja nezgoda odgovorni su svi koji bi trebalo da se 
profesionalno bave bezbednošću u saobraćaju. Mi kao društvo nismo tako važnu 
stvar podigli na nacionalni nivo što se očekuje novim Zakonom o bezbednosti 
saobraćaja - kaže Vladimir Simidžija, saradnik Centra za bezbednost u 
saobraćaju na Saobraćajnom fakultetu u Beogradu.
Zakon je 18 meseci, nakon što je napisan, po drugi put ušao u proceduru u Vladi 
Srbije. Njime su predviđene oštrije kazne i uvođenje kaznenih poena. Procedura 
usvajanja zaustavljena je maja 2005. zbog, kako nezvanično saznajemo, 
nesporazuma Ministarstva za kapitalne investicije i MUP-a oko formiranja 
posebne Agencija za bezbednost saobraćaja. Sada je odlučeno da dva ministarstva 
zajedno budu predlagači i zakon bi se za desetak dana mogao naći u vladi.
U protekla dva meseca na putevima Srbije došlo je do povećanja broja nezgoda za 
12 odsto u odnosu na prošlu godinu. Milan Vujanić, šef katedre za bezbednost 
saobraćaja na Saobraćajnom fakultetu u Beogradu, kaže da je to rezultat nerada 
u oblasti bezbednosti saobraćaja.
- Bezbednost je maksimalno povećana 2003. godine, jer smo godinu dana ranije 
uspeli da ubedimo političare da je neophodno sprovođenje i poštovanje propisa. 
U protekle dve godine nismo uradili ništa i, evo, statistički podaci nas 
upozoravaju - rekao je Vujanić.
Na mostu kod Beške poginuli su Dragan Nikolčević (38), Malina (36) i njihova 
dece Stefan (11) i Aleksandar (9). Vozač kombija Zoran Janković (22), koji je 
naleteo na njihov "audi", još uvek se bori za život. Nastradali Nikolčevići su 
putovali kući u Štrpce iz Novog Sada, gde su pre tri godine kupili stan. - Nisu 
želeli da napuste Kosovo. Ovde su proveli godišnji odmor i morali su da krenu 
rano ujutro kako bi mogli da dođu do Štrpca u pratnji Kfora. Dragan je bio šef 
u Štrpcu u jednoj građevinskoj firmi, a Malina je bila medicinska sestra u Domu 
zdravlja - priča komšinica