> Izvor: matf
> Datum: 
> Rubrika: info_hronika
> Naslov: Savet za bezbednost o situaciji na Kosovu
> Članak:


Beograd  - Savet za državnu bezbednost Srbije ocenio je juče da mere, koje su 
preduzete posle nedavnih napada na srpsko stanovištvo na Kosovu, "daju prve 
rezultate" i da se uskoro može očekivati i "hvatanje nekih od počinilaca 
terorističkih akata". " I pored toga, bezbednosna situacija ocenjena je kao 
složena, što "zahteva dalje podizanje nivoa budnosti svih nosilaca bezbednosnih 
funkcija i građana", saopštio je vladin Biro za komunikacije posle sednice 
Saveta, kojoj su prisustvovali i ministar Srbije i Crne Gore za inostrane 
poslove Goran Svilanović, ministar odbrane SCG Boris Tadić i načelnik 
Generalštaba Vojske SCG Branko Krga. Razmatrajući realizaciju mera dogovorenih 
na prethodnoj sednici, članovi Saveta ocenili su da je postignut "značajan 
napredak u saradnji sa međunarodnom zajednicom na planu praćenja i 
identifikovanja nosilaca terorizma". Sednicom Saveta predsedavao je premijer 
Srbije Zoran Živković, koji je predsednik tog tela. Beta