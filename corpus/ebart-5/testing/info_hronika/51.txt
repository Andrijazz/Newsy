> Izvor: matf
> Datum: 
> Rubrika: info_hronika
> Naslov: TUŽILAŠTVO POKRENULO ISTRAGU PROTIV 11 OSOBA ZBOG FALSIFIKATA
> Članak:


Falsifikovali dokumenta za preregistraciju vozila

SVILAJNAC (Tanjug) - Na zahtev opštinskog javnog tužioca Svilajnca Aleksandra 
Petrovića pokrenuta je istraga protiv 11 osoba iz te opštine osumnjičenih da su 
počinili krivično delo falsifikovanja dokumenata koja su im služila za 
preregistraciju vozila.
Istraga se vodi protiv Gorana Milanovića i Zorana Dimitrijevića iz Gložana, 
Predraga Dimitrijevića, Staniše Popovića, Svetomira Obrenovića i Svetlane 
Novaković iz Svilajnca, Milosava Markovića iz Lukavice, Gorana Marjanovića iz 
Kušiljeva, Zorana Đorđevića iz Crkvenca, Nenada Marmakovića iz Bobova i Zorana 
Milosavljevića iz Roande, potvrđeno je Tanjugu u tužilaštvu.
U svilajnačkoj opštini znatno je povećana preregistracija motornih vozila sa 
crnogorskim tablicama i niko tačno ne zna, a veruje se da se neće ni znati, ko 
je sve i koliko je ljudi na razne načine, bilo posredno ili neposredno, 
uključeno u taj posao, kažu u tužilaštvu u Svilajncu.