> Izvor: matf
> Datum: 
> Rubrika: info_hronika
> Naslov: Obeležavanje Prvog srpskog ustanka u Crnoj Gori 
> Članak:


Beograd - Povodom 200 godina od Prvog srpskog ustanka Organizacioni odbor za 
obeležavanje tog istorijskog događaja u Crnoj Gori saopštio je juče da će u 
oktobru ove godine organizovati Međunarodni naučni skup na temu "Hrišćanska 
Evropa i Prvi srpski ustanak 1804. godine u Crnoj Gori i Hercegovini". 
Na prvoj sednici kojom je predsedavao predsednik Počasnog odbora Mitropolit 
crnogorsko-primorski Amfilohije utvrđeno je da skup počne u Ostrogu, a završi u 
Trebinju. U svim mestima Crne Gore koja su vezana za Karađorđev ustanak održaće 
se svečanosti s programima posvećenim velikom jubileju, a u Podgorici će se 
održati centralna akademija. U okviru izdavačke delatnosti odbor će objaviti 
Spomenicu Prvog srpskog ustanka, koju će prirediti Dragan Lakićević, a kao 
posebno izdanje biće štampani Njegoševi stihovi posvećeni Karađorđu. 
Pokrenuta je i inicijativa za izdavanje jubilarnog zlatnika sa likovima 
Karađorđa i Petra Prvog Petrovića Njegoša. Njihovi likovi biće osnova zaštitnog 
simbola Počasnog odbora i ovog jubileja, navodi se u saopštenju.