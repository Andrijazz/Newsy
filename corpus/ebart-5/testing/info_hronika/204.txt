> Izvor: matf
> Datum: 
> Rubrika: info_hronika
> Naslov: Epilog tragedije dvanaestogodišnje devojčice 
> Članak:


Stojan Mirković kriv za smrt Slavice Vujisić koja se utopila u Velikoj Moravi. 
Njena majka Vesna pokušala da sakrije šta se dogodilo

SMEDEREVO - Godinu dana posle tragičnog događaja, kada se u Velikoj Moravi 
utopila dvanaestogodišnja Slavica Vujisić, Veće Okružnog suda u Smederevu 
osudilo je Stojana Mirkovića (57) na devet godina zatvora zbog ubistva sa 
eventualnim umišljajem. Slavičina majka Vesna Vujisić (38), Mirkovićeva 
ljubavnica, osuđena je na dve godine zatvora zbog pomoći posle izvršenog 
krivičnog dela.
Foto: N. Pavlović
Mirković je 23. jula s Vesnom i njenim ćerkama Slavicom i Bojanom otišao da se 
kupa kod Ljubičevskog mosta na Moravi. Iako je znao da Slavica ne zna da pliva, 
on ju je stavio na leđa i otplivao sa njom stotinak metara od obale. U presudi 
se navodi da ih je zahvatila matica i da je nesrećna devojčica pala u vodu, a 
zatim se udavila. Mirković se vratio na obalu, a na Vesnin i Bojanin zahtev da 
se vrati po Slavicu rekao je da to ne može da učini. Policiji je rekao da se 
Slavica utopila igrajući se loptom. Vesna je nagovorila Bojanu da prećuti 
istinu o okolnostima pod kojima se tragedija dogodila.
Otac pokojne devojčice i Vesnin bivši muž Mato Vujisić kaže za "Blic" da je 
sramota za sud što je Vesna dobila samo dve godine zatvora.
- Ona je učinila mnogo goru stvar od Stojana. I neko nju da naziva majkom... 
Ako nema smrtne kazne, trebalo je da ih osude na doživotnu robiju. Sud je 
uvažio činjenicu da je ona izgubila dete!? Nije ona izgubila dete, već ga je 
izdala!
Vujisić u optužbama ide korak dalje:
- Posle razvoda, moje tri ćerke Bojana, Slavica i Milena dodeljene su Vesni. 
Milena se udala, a Slavica i Bojana su živele s majkom i Mirkovićem. Slavica je 
bila bistro, pametno dete. Iz nekog razloga im je smetala. Više puta su je 
terali kod mene. Hteli su i u dom da je daju...
Kobnog dana Vujisićeve ćerke vratile su se s puta iz Crne Gore. Popile su kafu 
sa Vesnom i Stojanom, a oni su ih odveli na kupanje na Veliku Moravu. Dva sata 
nakon toga, Slavica se utopila.
- Bio sam u Crnoj Gori 23. jula. Tek uveče sam od svekrve moje najstarije ćerke 
čuo šta se dogodilo. Radnici na obližnjoj šljunkari rekli su mi kasnije da su 
Mirkovića upozoravali da ne pušta decu u vodu jer ima virova. Slavicu je odveo 
u vodu tek kada su oni otišli na pauzu. Trebalo je odmah da ih pohapse, a ne da 
pokreću istragu tek posle 40 dana, kada mi je Bojana ispričala šta se dogodilo. 
Toga dana ni uviđaj nije izvršen... Oni su je ubili! Isteraću istinu na videlo, 
ma koliko godina za to trebalo.