> Izvor: matf
> Datum: 
> Rubrika: info_hronika
> Naslov: Počelo iseljavanje izbeglica iz hotela "Park" u Nišu
> Članak:


Niš - Tokom prošlog vikenda započelo je iseljavanje 169 izbeglih i raseljenih 
osoba iz Hrvatske, Bosne i Hercegovine i sa Kosova i Metohije koje su godinama 
unazad bile smeštene u hotelu "Park" u Nišu. Iseljavanje izbeglica obavljali su 
predstavnici Republičkog komesarijata za izbeglice, a do zaključenja ovog 
izdanja ono je proticalo mirno, uprkos najavama protesta od strane izbeglica. 
Grupa od dvadesetak nezadovoljnih najavila je prošlog petka da će blokirati 
puteve u Srbiji ukoliko budu upućeni u neadekvatne izbegličke centre.
- Šalju nas u kolektivne centre u Kladovo, Zaječar, Sićevo i druga mesta u 
Srbiji, koja su potpuno neuslovna. Stari i bolesni ljudi šalju se u centre koji 
su u šumi, kilometrima udaljeni od prvog naseljenog mesta, kakav je onaj u 
Sićevu. Porodice sa decom koja bi trebalo da pođu u školu šalju se, recimo, u 
Zaječar, i to na dan početka školske godine. To je neljudski i nehumano. - 
rekle su izbeglice za Danas.
Prema navodima predstavnika Republičkog komesarijata za izbeglice, koji nisu 
hteli da daju zvanične izjave u toku vikenda moralo je da bude iseljeno više od 
polovine smeštenih u hotelu "Park". U njemu će nekoliko dana duže ostati samo 
izbegli koji su konkurisali za jedan od 39 stanova, koji se grade uz pomoć 
nemačke vladine organizacije THV, kao i oni koji će dobiti jednokratnu pomoć za 
prelazak u privatni smeštaj ili čekaju na prijem u domove za stare.