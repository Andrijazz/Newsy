> Izvor: matf
> Datum: 
> Rubrika: info_hronika
> Naslov: Zdravstveni radnici Ćuprije peticijom traže blažu kaznu za doktorku koja je 
> Članak:

usmrtila muža

Zorica Dobrosavljević istražnom sudiji: Morala sam to da učinim jer je pretio 
da će likvidirati mene i moje roditelje

ĐUPRIJA - Radnici Zdravstvenog centra u Ćupriji pokrenuli su inicijativu za 
potpisivanje peticije kojom se od 
pravosudnih organa u Jagodini traži da omogući dr Zorici Dobrosavljević, 
lekaru-internisti tog kolektiva, da se do početka suđenja brani sa slobode, kao 
i da joj se izrekne što blaža kazna.
Ona je 11. jula na spavanju, u zajedničkom stanu u Paraćinu, sekirom ubila 
bivšeg supruga Zorana, od koga se razvela 2002. godine.
Odmah se prijavila policiji i na prvom saslušanju kod istražnog sudije je 
izjavila da je morala da ga ubije, pošto je to bio jedini način da zaštiti sebe 
i svoje roditelje u Ćupriji od njegovih tortura i pretnji da će ih sve pobiti 
ukoliko ne prodaju porodičnu kuću i njemu ne daju deo novca.
Zoran, diplomirani inženjer-programer, radio je u Fabrici cementa "Novi 
Popovac", a kada je ovaj kolektiv privatizovan, uzeo je otpremninu, koju je, po 
Zoričinoj izjavi, potrošio, ne vodeći brigu o dvoje njihove maloletne dece.
- Poznat nam je slučaj dr Dobrosavljević, koja je u pritvoru. Ovom peticijom 
želimo da, uvažavajući svu težinu krivičnog dela za koje se tereti, ukažemo o 
kakvom se čoveku i lekaru radi, pa zato tražimo da joj se, po mogućstvu, ukine 
pritvor do suđenja, a potom i da se što blaže kazni.
Dr Dobrosavljević bila je odličan đak ćuprijske Gimnazije, a potom i odličan 
student Medicinskog fakulteta. Kao lekar Zdravstvenog centra u Ćupriji, gde je 
završila i specijalizaciju, bila je izuzetno savesna i požrtvovana, i uživala 
je simpatije i poštovanje pacijenata, kao i svojih kolega. Bila je i veoma 
požrtvovana majka i  bdela nad decom, a do tragičnog događaja, bila je i uzorna 
supruga - piše u peticiji zdravstvenih radnika.