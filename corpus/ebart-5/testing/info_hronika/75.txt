> Izvor: matf
> Datum: 
> Rubrika: info_hronika
> Naslov: Komandir policije u Bujanovcu o prelascima granice
> Članak:


VRANJE (Beta) - Kolegijum Ministarstva unutrašnjih poslova Srbije održao je 
preksinoć u Vranju sednicu na kojoj su analizirani rezultati rada policije u 
godini na izmaku. Sednica je održana iza zatvorenih vrata, a posle sednice nije 
izdato saopštenje. 
Tokom dana, ministar policije Dušan Mihajlović sa saradnicima obišao je 
pripadnike Žandarmerije na punktovima uz administrativnu liniju sa Kosovom i 
Metohijom i granicom sa Makedonijom u selima Miratovac u opštini Preševo i u 
selu Končulj u opštini Bujanovac. 
Pripadnici Žandarmerije angažovani su na tom području na obezbeđenju državne 
granice i sprečavanju šverca ljudi, robe, droge i oružja. Komandir stanice 
policije u Bujanovcu poručnik Dragan Mitić rekao je da je u poslednjih sedam 
meseci na pripadnike policije na kontrolnom punktu u selu Končulj bilo tri 
napada albanskih ekstremista.
On je rekao da je povećan broj ljudi i robe koji godišnje pređu administrativnu 
liniju sa Kosovom i Metohijom, navodeći da je taj broj u ovoj godini oko milion 
građana i više od 300.000 vozila.