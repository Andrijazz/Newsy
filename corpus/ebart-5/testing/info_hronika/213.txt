> Izvor: matf
> Datum: 
> Rubrika: info_hronika
> Naslov: POLICIJA I DALjE TRAGA ZA UBICOM BOJANA MAJIĆA IZ VOZA BEOGRAD - BAR
> Članak:


Privedeno nekoliko navijača "Rada" za koje se sumnja da su ubili Majića i teško 
ranili njegovog drugara Ognjena Nikolića. Zgroženi smo ubistvom, pravi navijač 
to nikada ne bi mogao da uradi - kaže Nebojša Lukić, direktor FK "Rad"

BEOGRAD - Policija je privela nekoliko navijača "Rada" za koje se sumnja da su, 
u noći između četvrtka i petka, na železničkoj stanici u Rakovici ubili 
simpatizera "Voždovca", Bojana Majića (28) i teško ranili njegovog drugara 
Ognjena Nikolića. Operativci SUP Beograd pokušavaju da otkriju ko je učestvovao 
u tuči, kako bi pronašli ubicu.
Bojan Majić krenuo je te noći na more sa prijateljima, pošto odgledaju utakmicu 
između "Voždovca" i "Zete" iz Golubovaca. Na peronu, u Ulici patrijarha 
Dimitrija bb, sukobili su se sa navijačima "Rada" koji su ih čekali na stanici.
Mladići iz "Junajted forsa", kako sebe nazivaju napadači "Rada", ušli su u 
vagon gde je bio Majić sa drugarima. U tuči koja je izbila jedan od skinhedsa 
izvadio je nož i zabo ga Majiću u vrat i rame. Simpatizeri Rada sa navijačkim 
obeležjima povukli su ručnu končnicu i kada je voz stao kod Lazarevca iskočili 
su i pobegli.
Teško povređeni Bojan preminuo je u kolima Hitne pomoći na putu za Urgentni 
centar.
Navijači Rada, među čijim pristalicama ima i skinhedsa, poznati su po čestim 
konfliktima i tučama na utakmicama. U maju ove godine pristalice ovog kluba 
osumnjičene su da su spalili restoran "Tuluz Lotrek" na Banjici, zbog 
nameštanja utakmica. Ekskluzivni restoran koji je u vlasništvu prvog čoveka 
"Rada", Ranka Stojića izgoreo je do temelja. Vatrene pristalice ovog kluba 
spadaju u red opasnijih navijačkih grupa na ovim prostorima.
Pre dve godine simpatizeri "Rada" su na utakmici protiv OFK "Beograd", kada su 
ispali iz prve lige, napali policiju. Kako bi spasili "živu glavu" pripadnici 
žandarmerije pucali su u vazduh, a neki su završili u Hitnoj pomoći.
Jedan od najsvežijih incidenata "junajted forsa", dogodio se ovog proleća. 
Naime, 17. maja grupa maloletnih navijača u Ulici Braće Jerković pretukla je 
petnaestogodišnjeg dečka, samo zato što trenira fudbal u rivalskom "Voždovcu"! 
To im nije bilo dovoljno. Sačekali su ga i pretukli čim je skinuo gips i krenuo 
ponovo u školu.