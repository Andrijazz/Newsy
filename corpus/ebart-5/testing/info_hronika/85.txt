> Izvor: matf
> Datum: 
> Rubrika: info_hronika
> Naslov: Završnica suđenja Mijailu Mijailoviću
> Članak:


Stokholm - Suđenje Mijailu Mijailoviću, optuženom za ubistvo Ane Lind, 
ministarke spoljnih poslova Švedske, nastaviće se prekosutra završnim 
izlaganjima advokata odbrane i javnog tužioca. Policija je juče pronašla 
taksistu koga je Mijailović zaustavio u blizini tržnog centra. Taksista je 
rekao da su se odatle odvezli do Mijailovićeve majke da bi on uzeo novac i 
dalje kod prijatelja u Tulinge. Time je potvrđena Mijailovićeva priča i 
isključena mogućnost postojanja saučesnika koji ga je odvezao s mesta zločina.
Odbrana je najavila da će zatražiti prošireno psihijatrijsko ispitivanje 
Mijailovića. U slučaju da se utvrdi da je bio uračunljiv i da je počinio 
ubistvo s umišljajem, on bi mogao da bude osuđen na kaznu doživotnog zatvora. 
To u praksi znači da će u zatvoru provesti maksimalno 15 godina. Mijailović je 
prethodno tri puta osuđivan za prestupe, uključujući i za napad nožem na svog 
oca 1996. godine.