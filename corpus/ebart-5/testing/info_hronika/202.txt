> Izvor: matf
> Datum: 
> Rubrika: info_hronika
> Naslov: DO POČETKA SUĐENjA BivŠem naČelniku GeneralŠtaba VJ U HAGU
> Članak:


U pritvoru još 24 sata, za slučaj da se Tužilaštvo žali

HAG - Veće Haškog suda kojim predsedava Patrik Robinson odlučilo je juče da 
prihvati zahtev bivšeg načelnika Generalštaba Vojske Jugoslavije Momčila 
Perišića za privremeno puštanje na slobodu do početka suđenja, saopšteno je u 
Tribunalu.
 Perišić će, međutim, ostati u pritvoru Haškog suda narednih 24 sata, dok se 
Tužilaštvo tribunala ne izjasni da li će uložiti žalbu na tu odluku.
 General Perišić je - pošto je primio hašku optužnicu, koja ga tereti, po 
komandnoj odgovornosti, za granatiranje Sarajeva i Zagreba i masakr u 
Srebrenici - dobrovoljno došao u Hag 8. marta ove godine, a 11. maja njegova 
odbrana podnela zahtev za privremeno puštanje na slobodu.
 Tužilaštvo se odmah usprotivilo prihvatanju takvog zahteva, ističući da je 
general Perišić najviši oficir VJ kome će se suditi u Haškom tribunalu i da je 
optužen po najtežim tačkama Statuta tog suda.
 Sudije su u odluci dodale da je "u poslednje vreme oslobođeno nekoliko 
optuženih u sličnom statusu kao što je Perišić na osnovu garancija Srbije i 
Crne Gore", kao i da je "optuženi sarađivao sa Tužilaštvom, kojem je dao izjavu 
na 35 kompakt diskova".
Pretresno veće je istaklo da se uverilo da će se Perišić vratiti u Tribunal čim 
se to od njega zatraži i da neće predstavljati nikakvu opasnost za svedoke i 
žrtve.