> Izvor: matf
> Datum: 
> Rubrika: info_hronika
> Naslov: ISTRAGA O NAPADU NA ADVENTISTIČKU  CRKVU I SVEŠTENIKA
> Članak:


ZRENJANIN - Zbog sumnje da su počinili krivična dela teške telesne povrede i 
oštećenja tuđe stvari, Opštinsko tužilaštvo podnelo je juče zahtev za 
sprovođenje istrage protiv Zrenjaninaca Srđana Jankovića (23), Gorana Kostića 
(23) i Zvonka Aćina (34). Postoji osnovana sumnja da su oni 15. aprila oko 23 
sata, razbili stakla na zgradi Adventističke crkve u Zrenjaninu. Janković i 
Kostić su nasrnuli na sveštenika crkve Josipa Tikvickog i teško ga povredili. 
Sva trojica su uhapšena 18. aprila. Predati su istražnom sudiji, koji im je 
odredio pritvor.
Istražni sudija Svetolik Vioglavin iznosi da su prilikom saslušanja, odnosno 
sprovođenja istražnih radnji, osumnjičeni izjavili da su prozore na 
Adventističkoj crkvi razbili zato što smatraju da ova crkva snosi krivicu za 
smrt oca Srđana Jankovića. On je, sa još jednim pripadnikom Adventističke 
crkve, 2001. otišao u Nemačku, gde je naprasno umro, a tvrdi se pod sumnjivim 
okolnostima. Osumnjičeni su još naveli da je do sukoba sa sveštenikom Tikvickim 
došlo tek kada je on nasrnuo na jednog od njih i udario ga pesnicom u lice. 
Kažu da nisu znali o kome se radi, pošto se sveštenik nije predstavio, niti je 
na sebi imao bilo kakva obeležja, a sve se dešavalo dalje od crkve.
Povređeni sveštenik Josip Tikvicki, iz zrenjninske opšte bolnice prebačen je u 
privatnu bolnicu "Sveti Đorđe", gde su ga juče obišli sekretar Ministarstva 
nacionalnih i etničkih zajednica Srbije i Crne Gore Zoran Martinović i 
predstavnici Adventističke crkve u našoj zemlji profesor dr Radiša Antić i 
Miodrag Živanović.