> Izvor: matf
> Datum: 
> Rubrika: info_hronika
> Naslov: JAGODINA - Veće Okružnog suda u Jagodini, kojim je predsedavala sudija Mirjana 
> Članak:

Vojinović, osudilo je Elvisa Stanojevića (27) iz Paraćina na osam godina 
zatvora za ubistvo svog oca Aleksandra. Elvis je 24. avgusta prošle godine u 
porodičnoj kući u Ulici kneza Mihaila broj 23 u Paraćinu posle svađe iz krateža 
nepoznate marke i kalibra iz neposredne blizine ispalio dva hica u glavu svog 
oca Aleksandra. Okrivljeni je u kasnim večernjim satima uvio leš svog oca u 
najlon džak, stavio ga u svoj džip, prekrio travom iz dvorišta i odvezao ga u 
atar sela Krivi Vir, tačnije u šumu Malo igrište, kod sela Boljevca nadomak 
Paraćina. Leš je tek nakon četiri dana pronašao čobanin koji je čuvao ovce i o 
tome obavestio policiju.
Elvis je najpre izjavio da je otac mlatarao svojom puškom i da je pretio da će 
ga ubiti. Međutim, kako je veštačenje sasvim drugačije rasvetlilo ovaj događaj, 
Elvis je potom priznao da je uzeo očevu pušku iz suterena i ispalio u njega dva 
hica jer mu je dozlogrdio. On je izjavio i da se kaje zbog svog dela, ali da 
više nije mogao da podnosi da ga otac maltretira, ponižava i priča kako od 
njega nikada neće biti čovek. Kobnog dana otac i sin su se posvađali oko džipa. 
Aleksandar je vikao na Elvisa što ga nije lepo oprao i izglancao, pa se ne 
cakli. Tada je Elvisu "pukao film" i izvršio krivično delo za koje se tereti.
Njegova majka Blanka potvrdila je na sudu da su njih dvojica bili u lošim 
odnosima i da su se često svađali. Ona je izjavila i da je Elvis zbog toga dva 
puta bežao od kuće.
Tekst i foto: Z. Gligorijević