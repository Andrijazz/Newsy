> Izvor: matf
> Datum: 
> Rubrika: info_hronika
> Naslov: Zlatko Ribać, Sektor za humanitarnu pomoć Koordinacionog centra za KiM
> Članak:


Beograd, Beograd - Koordinacioni centar SCG i Srbije za Kosovo i Metohiju 
svakog meseca zajedno da Crvenim krstom svim srpskim povratnicima na Kosovu i 
Metohiji šalje redovnu pomoć u hrani i sredstvima za higijenu. Selo Novake 2. 
jula dobilo je i vanrednu pomoć u hrani za dva meseca. Za njihovu zajedničku 
kuhinju poslali smo meso, dugotrajno mleko, konzerve, pirinač, so, ulje, šećer, 
povrće i sve što je potrebno za topli obrok. Sada smo im 5. avgusta ponovo 
poslali četiri tone brašna i hiljadu konzervi. 
- Bez hrane ih nećemo ostaviti - izjavio je za Danas Zlatko Ribać iz Sektora za 
humanitarnu pomoć Koordinacionog centra za Kosovo i Metohiju.
Prema njegovim rečima, problemi u Novacima nastali su kada je nemački KFOR od 
1. avgusta prestao da plaća dva kuvara iz Velike Hoče koji su radili u 
zajedničkoj kuhinji. 
- Sa Brankom Gligorijevićem, predstavnikom sela Novake, dogovorili smo se dvoje 
povratnika preuzme brigu o kuhinji. Njih će plaćati Koordinacioni centar - kaže 
Ribać 
Naš sagovornik objašnjiava da su prilikom njegove poslednje posete Novacima 31. 
jula "zalihe hrane u magacinima bile na zadovoljavajućem novou". 
- U Prizrenu sam tada razgovarao sa predstavnicima UNHCR koji su prihvatili da 
povratnike iz Novaka snabdevaju paketima sa konzerviranom hranom i sredstvima 
za higijenu kakve im i mi dajemo. U Novacima ima mnogo problema, poput 
vodosnabdevanja, ali definitivno nisu bez hrane - tvdi Ribić. 
Ribić je najavio da bi kuće povratnika u ovom metohijskom selu nedaleko od 
Prizrena trebalo da budu gotove do kraja meseca kako bi mogla da se vrate i 
deca zbog početka školske godine. Koordinacioni centar je preuzeo da uz pomoć 
Međunarodne pravoslavne dobrotvorne organizacije IOCC opremi kuće povratnika u 
Novacima.
Zvonko Đorđević, povratnik iz Novaka, izjavio je za naš list da je "posle pet, 
šest dana slabe hrane, uglavnom konzervi, više od 60 Srba koji su se u martu 
vratili u svoje selo, prekjuče dobilo doručak i večeru". 
- Sada naši kuvaju. U utorak je stiglo brašno koje smo odmah prebacili u pekaru 
u susednom selu u kojoj nam peku hleb. Predstavnici Koordinacionog centra nas 
posećuju. Bili su i juče. Ali, sve u svemu sporo se radi - smatra Đorđević. 