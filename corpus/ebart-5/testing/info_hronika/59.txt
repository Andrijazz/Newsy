> Izvor: matf
> Datum: 
> Rubrika: info_hronika
> Naslov: Zaposleni u "Zastavi Hedlmajer" već šest dana protestuju
> Članak:


Kragujevac - Zaposleni u "Zastavi Hedlmajer" koji su od prošlog utorka u 
generalnom štrajku, proveli su juče šesti dan na parkingu kod Motela "Košuta", 
gde čekaju ispunjenje zahteva da se njihovoj firmi izda licenca za međunarodni 
transport. U suprotnom će, kako su najavili, sa 40 šlepera u blokirati autoput 
Beograd - Niš. 
- Niko ni iz gradske, ni iz republičke vlasti za minulih šest dana nije došao 
da vidi ni da li smo još živi. Daju nam, doduše, nekakva obećanja i ponude, a u 
stvarnosti nas prebacuju od jednog do drugog ministarstva i tako se igraju sa 
nama, rekao je za Danas predsednik Štrajkačkog odbora u "Zastavi Hedlmajer" 
Branko Arsenijević. On dodaje da su za početak ove sedmice u Ministarstvu za 
privredu i privatizaciju zakazani novi pregovori o zahtevima radnika "Zastave 
Hedlmajer". Na tim novim pregovorima, ponovo bi trebalo da se razgovara o 
ponudi da austrijska kompanija "Hedlmajer Internacional" koja je, 18. decembra 
2002. sa "Zastavom Transport" formirala zajedničko preduzeće otkupi  preostalih 
20 odsto vlasništva nad kragujevačkom firmom, nakon čega bi zajedničko 
preduzeće moglo da dobije licencu za međunarodni transport. "Menadžment 
"Hedlmajer Internacionala" nije spreman da kupi preostali deo "Zastave 
Transport" za šta treba da plati čitavih milion i po evra. 
Predsednik Štrajkačkog odbora "Zastave Hedlmajer" upozorava da "Hedlmajer 
Internacional", prema važećim zakonskim propisima, nema prava da do 18. 
decembra ove godine kupuje ili se integriše ni sa jednim ovdašnjim preduzećem. 
Prema važećim zakonskim propisima, naime, pojašnjava Arsenijević, strana 
kompanija tek nakon godinu dana rada u SCG stiču pravo na integraciju  sa 
domaćim preduzećima.