> Izvor: matf
> Datum: 
> Rubrika: info_hronika
> Naslov: Program podrške srpskim izvoznicima
> Članak:


Beograd - Agencija za strana ulaganja i promociju izvoza Republike Srbije 
(SIEPA) predstavila je juče "Program pomoći srpskim izvoznicima", koji otvara 
mogućnost srpskim preduzećima da dobiju finansijsku pomoć kako bi unapredili 
svoje promotivne aktivnosti na inostranim tržištima. Program razvoja izvoznog 
marketinga (SEDAMS) je deo programa pomoći EU SIEPA u iznosu od 2,5 miliona 
evra, pri čemu će 1,14 miliona biti dodeljeno kao direktna pomoć preduzećima u 
pojedinačnim iznosima od 5.000 do 50.000 evra. 
- Ovaj program je jedan od načina da SIEPA i Evropska agencija za 
rekonstrukciju utiču na jačanje preduzeća u Srbiji, što predstavlja ključ za 
oporavak srpske privrede. Povećanje izvoza srpskih proizvoda je presudno za 
stvaranje stabilne tržišne ekonomije i otvaranje novih radnih mesta. Srbija ima 
dugogodišnje iskustvo poslovanja na svetskim tržištima, konkurentne cene i 
blizinu evropskih tržišta, a program SIEPA će pomoći srpskim privrednicima da 
što bolje predstave svoje proizvode - rekao je Džefri Baret, šef delegacije 
Evropske komisije u SCG.