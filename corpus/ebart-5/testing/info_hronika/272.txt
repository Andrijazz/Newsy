> Izvor: matf
> Datum: 
> Rubrika: info_hronika
> Naslov: Svetski mediji o referendumu u Crnoj Gori
> Članak:


Beograd - Vodeći svetski dnevnici izveštavaju o ishodu referenduma u Crnoj 
Gori, prenoseći atmosferu slavlja pristalica nezavisnosti. U komentarima se 
naglašava da će Crna Gora postati najnovija država u Evropi i poslednja 
republika koja se otcepila od Srbije od kada je 1991. počeo raspad komunističke 
Jugoslavije. 
Londonski Tajms navodi da je Crna Gora "duboko podeljena". "Između Crne Gore i 
Srbije postoje bliske kulturne, verske i porodične veze i mnogi ne vide razlog 
da se između njih pravi međunarodna granica. Ali, pristalice nezavisnosti, 
predvođene premijerom Milom Đukanovićem, smatraju da će se evropske integracije 
odvijati brže ako Crna Gora tim putem ide sama", piše londonski list. 
Pobeda "independista", kako piše Njujork tajms, tumači se kao pobeda pristalica 
Đukanovića koji je vodio pokret za nezavisnost od 1997. "Secesija Crne Gore 
označiće kraj postojanja federacije sa Srbijom koja je postajala sve 
podeljenija i koju je zajedno držao pritisak Evropske unije", navodi Njujork 
tajms. Diplomate i analitičari, prema pisanju lista, kažu da će referendum 
uspostaviti jasnije odnose između Srbije i Crne Gore, ali da se pobeda opcije 
za nezavisnost posmatra i kao "lični udarac nacionalističkom premijeru Srbije 
Vojislavu Koštunici", i to "u ključnom trenutku" - dok traju pregovori o 
Kosovu. 
Francuska štampa piše da je izjašnjavanje za nezavisnu Crnu Goru "lična pobeda" 
Đukanovića. Pariski Mond atmosferu iz Podgorice opisuje kao "eksploziju 
veselja". List prenosi da su Mila Đukanovića pristalice sinoć pozdravile dugim 
aplauzom, uzvikujući "Imamo državu!", "Živela Crna Gora!" i "Milo, Milo!" List 
ocenjuje da nezavisnost Crne Gore za Beograd znači "ozbiljan udarac", kao i da 
se vlasti u Srbiji nisu oglasile posle saopštavanja prvih procena rezultata 
referenduma. 
U. R. D. i agencije