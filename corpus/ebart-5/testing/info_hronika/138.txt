> Izvor: matf
> Datum: 
> Rubrika: info_hronika
> Naslov: Prve optužnice protiv Albanaca za nasilje na Kosmetu
> Članak:


PRIŠTINA - Međunarodni javni tužioci podigli su prve dve optužnice protiv lica 
albanske nacionalnosti koja su okrivljena za ubistvo Srba i rušenje i 
skrnavljenje srpskih manastira i svetinja po Kosmetu. 

Međunarodni tužilac za područje Prištine 13. septembra podigao je optužnicu 
protiv Ljabinota Gašija iz Prištine i još jednog maloletnog Albanca optuženih 
da su 5. juna ove godine oko 2 sata posle ponoći ubili Dimitrija Popovića, 
učenika srednje Medicinske škole u centru Gračanice. 
- Motiv ovog ubistva je etnička pripadnost i mržnja na etničkoj osnovi i bio je 
unapred isplaniran - precizirao je u obraćanju novinarima portparol Unmik 
policije Miradž Sing. 
Međunarodni tužilac za područje Prizrena podigao je optužnicu protiv Bekima 
Moskova, Ibrahima Bulecija i Taljata Pulje. Oni su okrivljeni da su 17. marta 
ove godine oskrnavili i opljačkali hram Bogorodice Ljeviške u Prizrenu. Terete 
se i za krivična dela izazivanja nacionalne, rasne, verske i etničke mržnje, uz 
izazivanje opšte nesigurnosti građana, uništavanje i pljačku kulturnih 
spomenika i verskih objekata srpske crkve. Pulja se tereti i da je učestvovao u 
grupi koja je izvršila napad na Glavni štab regionalne međunarodne policije u 
Prizrenu 17. marta ove godine, kada je uništena crkva Sv. Bogorodice.
Ovo su prve dve optužnice podignute protiv Albanaca za nasilje nad Srbima, ali 
se istraga o organizatorima martovskog nasilja nastavlja.