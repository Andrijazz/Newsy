> Izvor: matf
> Datum: 
> Rubrika: info_hronika
> Naslov: Nesreća u Ulici pilota Mihajla Petrovića u Rakovici
> Članak:


BEOGRAD - Nepoznati muškarac, star oko 70 godina, juče oko 11 časova nastradao 
je na autobuskoj stanici kod picerije "Premijer", u Ulici pilota Mihajla 
Petrovića u Rakovici. Prema rečima očevidaca, čovek je pao sa niskog zida pored 
trafike koja se nalazi na stanici i glavom udario u betonski podest na kom se 
nalazi prodavnica.
Ekipa Hitne pomoći je konstatovala smrt, a još nije utvrđeno da li je preminuo 
od udarca ili je već bio mrtav kada je pao. Na betonu su vidljivi tragovi krvi. 
Milena Aleksić, jedan od očevidaca nesreće, kaže da mu je vrat bio neprirodno 
savijen i da je u tom položaju ostao do dolaska medicinske ekipe, koju je 
pozvao taksista koji se tu zatekao. Kako je prostor između zida i trafike veoma 
uzan, prisutni nisu mogli da priđu i izvuku nastradalog.
- Ovde ga svi znaju kao teškog alkoholičara. Svakog dana je bio pijan i 
obitavao je u blizini stanice. Pričao je da ima decu. Verovatno je pio i pre 
nego što je pao - kaže Aleksićeva i dodaje da je nastradali često govorio kako 
je nekad bio avijatičar, pa je u komšiluku bio poznat pod nadimkom Pilot.