> Izvor: matf
> Datum: 
> Rubrika: info_hronika
> Naslov: Poduhvat kruševačkih lekara 
> Članak:


Silom prilika prva operacija na otvorenom srcu u Kruševcu

Sve učestaliji napadi nožem sa teškim posledicama primorali su lekare 
kruševačkog Zdravstvenog centra da obave operaciju na otvorenom srcu, prvu u 
istoriji ove ustanove. Uoči praznika, u Zdravstveni centar stigao je Slaviša 
Nikolić (25) sa ubodnom ranom od noža na levoj strani grudi. Nikolić je, prema 
saopštenju policije, povređen u selu Obrež u tuči sa grupom osoba, a trojica 
učesnika obračuna su uhapšena. Brzom, i za Centar nesvakidašnjom operacijom, 
Nikolić je spasen. 
- Nikoliću je ovo, u svakom slučaju, drugi život, dobro se oseća, a trebalo bi 
da se ubuduće ponaša kao i svaki pacijent koji je preživeo infarkt. Operacija 
je trajala sat i 45 minuta, nije bilo vremena za dogovaranje, a u jednom 
trenutku bilo nas je i petnaestoro oko bolesnika - kaže za "Blic" hirurg Dragan 
Milojević i dodaje da su u tuči Nikoliću bila presečena i dva rebra, a na glavi 
je imao nekoliko povreda mekog tkiva.
Nikolić je, objašnjava Milojević, stigao nešto pre 5 sati ujutru, a na 
operacionom stolu uz sve pripreme i uvođenje u anesteziju bio je u 5.30. 
Dežurna ekipa u kojoj su bili hirurzi Milojević, Dragan Blagojević, 
anesteziolog Goran Janković i načelnik odeljenja Miroljub Smiljković, uspela je 
da zašije njegov srčani mišić.
- Rana prečnika centimetar i po u početku nije delovala opasno, ali je naglo 
padanje pritiska i pojačano krvarenje ukazivalo da je neophodno što pre 
otvoriti grudni koš. Tada smo videli da je presečen srčani mišić, a posle 
ušivanja odlučili smo da u sledeća 24 sata bude na aspiratoru, da bi uštedeo 
snagu namenjenu disanju - kaže Milojević.
Teško povređeni Nikolić rekao je za "Blic" da se dobro oseća posle operacije i 
zahvalio se na željama za brzo ozdravljenje. Načelnik Smiljković podseća da su 
pre dve i po godine lekari ovog odeljenja zbrinuli jednu sličnu ubodnu ranu, 
ali su pacijenta poslali na dalje lečenje u Beograd.
- Ovaj poduhvat je dokaz da u Kruševcu mogu da se rade i najsloženije 
operacije. Godišnje uradimo oko 2.200 operacija, između ostalog, i na debelom 
crevu, štitnoj žlezdi, a specijalizovani smo i za laparaskopsku i 
neurohirurgiju - objašnjava Smiljković. 
U protekle dve nedelje ovo je već treći slučaj napada nožem u grudi na području 
Rasinskog okruga. Jovica Nikolić (25) stradao je 18. decembra  ispred kafića u 
Pakašnici kod Kruševca, a pred Novu godinu, zbog posledica uboda nožem u grudi, 
preminuo je i Radoslav Jovanović (68) u svojoj kući u selu Belasica.