> Izvor: matf
> Datum: 
> Rubrika: info_hronika
> Naslov: DA LI ĆE NIS USPETI DA IZMIRI DUG PREMA "SINOHEMU" 
> Članak:


Ukoliko do Nove godine ne bude potpisan sporazum o poravnanju duga NIS će se 
naći pred sudom u Londonu 

Ukoliko Naftna industrija Srbije sa "Sinohemom" do Nove godine ne potpiše 
sporazum o poravnanju, tužba koju je ovaj kineski partner podneo sudu u Londonu 
protiv domaće naftne kompanije za neizmireni naftni dug, a koja je trenutno 
zamrznuta, biće, kako se pouzdano saznaje, ponovo aktivirana. 

Intenzivni razgovori koji se ovih dana vode u NIS-u trebalo bi konačno da reše 
pitanje garancija o potraživanju u korist "Sinohema" i to tako što bi na ukupan 
iznos plaćanja poravnanja, garant dala prvoklasna međunarodna banka 
prihvatljiva za kineskog partnera. Ukoliko se, međutim, želje "Sinohema" ne 
ispune, sve su šanse da se NIS, tvrdi izvor, ipak nađe na sudu. 

Ako se pak dogovor postigne na obostrano zadovoljstvo NIS će, kako se čulo i na 
okruglom stolu o snabdevanju Srbije gasom, morati dobro da porazmisli koja je 
to roba koju će on otplaćujući deo duga moći da ponudi ovoj dalekoistočnoj 
zemlji. 

Prema rečima prof. dr Slobodana Sokolovića, pomoćnika ministra energetike, isto 
važi i za ruski dug za gas. Naime, i kinesko i rusko tržište su u međuvremenu 
postali sofisticirani da je veliki problem šta im ponuditi. U međuvremenu i u 
Kinu i u Rusiju stigla je kvalitetna i raznovrsna roba te je sada vrlo teško 
pogoditi ukus i potrebe i jednih i drugih. 

No, u svakom slučaju veliki je napredak, pojasnio je prof. Sokolović, što je 
prilikom nedavne posete Kini, srpska delegacija uspela da dogovori otpis duga 
na kamatu od oko 70 miliona dolara, kao i mogućnost otplate duga na osam 
godina, uz prosečnu kamatnu stopu od 0,7 odsto. 

Pregovorima vođenim u Kini predvidelo se, kaže ovaj izvor, da ukoliko srpska 
strana ne bude imala ništa atraktivno da ponudi ovom partneru taj deo duga koji 
je trebalo platiti u robi bude pretvoren u kredit. Dakle, dokle god NIS ne bude 
dao čvrsta uvrenja i garancije kineskom partneru pregovori vođeni u Kini ne 
mogu se prihvatiti kao konačni, jer sporazum tek treba da bude potpisan. 

Barter aranžmanima u Srbiju je preko "Sinohema" uvezeno 3.176 miliona tona 
sirove nafte. Vrednost ovog "crnog zlata" procenjuje se na oko 510 miliona 
dolara, što govori da su kineske cene sirove nafte bile paprene. 

Ova "prilika koja se ne propušta", kako su za barter aranžman sa Kinezima 
svojevremeno govorili Živko Šoklovački, bivši direktor NIS-a, i Dragan Tomić, 
direktor "Jugopetrola", bila bi za sadašnji menadžment naftne kompanije mnogo 
podnošljivija da se sirova nafta kupovala direktno od proizvođača, a ne preko 
trejdera, u ovom slučaju "Sinohema". 

Da se nafta kupovala direktno u Libiji ili Iranu barter aranžman koji 
podrazumeva otplatu dela duga kroz robu, i ostatak u kešu bio bi znatno manji. 
Međutim, u situaciji kada je nafta kupovana po znatno višoj ceni, a derivati u 
Srbiji prodavani po cenama koje nisu ni blizu mogle da pokriju troškove nabavke 
nije čudo što je dug u međuvremenu narastao na oko 260 miliona dolara. 

Ovaj izvor blizak naftnim krugovima Srbije još dodaje da se nada da ukoliko NIS 
i uspe da dogovori plasman robe na kinesko tržište, da neće biti iste sreće kao 
pre nekoliko godina kada je bilo planirano da put Kine, a u ime vraćanja starog 
duga, krenu kombajni iz "Zmaja" za Moldaviju, ili građevinske mašine iz 
"14.oktobra", od kojih većina tamo nikada nije ni stigla. One koje jesu Kinezi 
nisu mogli da koriste.