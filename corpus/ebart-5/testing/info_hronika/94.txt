> Izvor: matf
> Datum: 
> Rubrika: info_hronika
> Naslov: Presuda po kojoj su Snežana Miloradović i njen suprug Goran Lukić osuđeni na po 
> Članak:

godinu i po dana zatvora zbog otmice maloletne devojčice M.A, koju su potom 
dali Saši Antiću, a on ju je radi prostitucije prodao Predragu Markoviću za 200 
evra, ne prestaje da izaziva pažnju javnosti. Kazna ispod zakonskog minimuma 
izazvala je i veliko ogorčenje roditelja, koji su najavili žalbu na presudu.
Najšokantnije je što je maloletnicu, ispred kafane u Mihajlovcu, otela kuma.    
 - Sestra otmičarke Snežane Miloradović nas je venčala i krstila petoro naše 
dece. Njihov otac i danas dolazi u našu kuću, krivo mu je zbog svega što se 
dogodilo, čak mi je rekao da bi voleo da njegova Snežana bude osuđena na veću 
kaznu - kaže majka M.A. 
Otac ne želi da se njegova slika i imena članova njegove porodice objavljuju, 
jer "u selu niko ne zna šta se sve dogodilo njihovoj ćerki". M.A. je oteta 15. 
novembra 2002. ispred kafane u kojoj je trebalo da se zaposli. 
- Dok ju je gazdina ćerka ispraćala na autobusku stanicu, kraj njih se 
zaustavio automobil iz kojeg je izašla Snežana, udarila joj šamar i uvukla je u 
kola. Snežana i njen muž Goran Lukić prvo su našu ćerku čuvali u kući na 
periferiji Smedereva, a zatim je vozili u Petrovac, gde su je nudili na prodaju 
- priča otac M.A. 
Na tom putu ih je jednom zaustavila policija, ali je Snežana uperila nož u leđa 
M.A. i primorala je da ćuti. 
- Nakon Umčara, otišli su u motel u Krnjevu, gde je uz pomoć konobara M.A. 
uspela da pobegne. Obaveštena je policija i tek tada smo saznali ko nam je oteo 
ćerku - priča otac. 
- Kada je stigla kući, sve nam je ispričala. Nisu je tukli, ali je za nju sve 
što joj se dogodilo bio veliki šok - pričaju roditelji. 
Snežana Miloradović nije jedina kuma koja je učestvovala u otmici maloletnice 
radi prostitucije.
 - Devojčice u tu svrhu uglavnom i "regrutuju" osobe od poverenja, tetke, bake, 
bliski prijatelji, a u nekoliko slučajeva čak i roditelji - kažu u nevladinoj 
organizaciji za borbu protiv trgovine ljudima "Astra". 
- Jednu maloletnu Beograđanku je momak prodao gazdi kafane u Požarevcu. Devojka 
je svašta doživela, a spasao ju je policajac koji je zalazio u tu kafanu. I taj 
slučaj je skandalozan, momak nikada nije pronađen, a gazda kafane je, uprkos 
svedočenju devojke, osuđen na samo tri meseca zatvora. Odležao je kaznu, a 
devojka i danas od njega dobija pretnje - navode aktivisti "Astre".
Za dve godine, koliko funkcioniše SOS telefon "Astre", ova organizacija je 
registrovala 10 slučajeva trgovine maloletnicima.  U svim slučajevima cilj je 
bila prostitucija. 
Problem je i kako devojčice koje su prošle ovakvu torturu uključiti u normalan 
život. M.A se prošlog septembra udala, lepo živi sa mužem, oboje rade i 
pokušavaju da zaborave otmicu. Ona, kako kažu roditelji, često zaplače i ruke 
joj se tresu.
 - Osuditi otmičare na godinu i po dana zatvora, a posrednike u prostituciji na 
po šest meseci zatvora je više nego sramotna kazna -  kažu roditelji.