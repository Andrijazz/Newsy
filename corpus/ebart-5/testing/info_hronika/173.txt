> Izvor: matf
> Datum: 
> Rubrika: info_hronika
> Naslov: Nastavljeno suđenje Slobodanu Miloševiću pred Tribunalom u Hagu
> Članak:


Kada je 24. aprila 1987. izgovorio tu rečenicu u Kosovu Polju, Milošević, tvrdi 
njegov tadašnji domaćin Mitar Balević, je mislio "samo na onih nekoliko ljudi" 
koji su ga okružili žaleći mu se da ih policija neopravdano tuče, a ne na ceo 
narod ili sve Srbe

Hag -  Dok tužilaštvo nastoji da dokaže da je Slobodan Milošević u govoru koji 
je aprila 1987. održao na Kosovu "podržao srpski nacionalni program" i da je 
nakon toga "koristio rastući talas srpskog nacionalizma", svedok odbrane Mitar 
Balević tvrdi da to nije tačno iz prostog razloga što "srpskog nacionalizma 
nije ni bilo."
Mitar Balević je gotovo ceo svoj život proveo na Kosovu i punih pet decenija je 
bio politički angažovan: najpre u Savezu komunista (SK), a potom u 
Socijalističkoj partiji Srbije (SPS). Aprila 1987. je bio domaćin tadašnjem 
predsedniku Centralnog komiteta SK Srbije, Slobodanu Miloševiću, na sastanku u 
Domu kulture u Kosovu Polju, na kome su predstavnici kosovskih Srba i 
Crnogoraca govorili o svojim stradanjima pod pritiskom kosovskih Albanaca.
Na marginama tog sastanka Milošević je izgovorio čuvenu rečenicu "Niko ne sme 
da vas bije" koja ga je, smatra tužilaštvo, definitivno učvrstila na položaju 
srpskog nacionalnog lidera. Milošević tvrdi, a Balević ga je u tome danas 
podržao, da se ta rečenica odnosila "samo na onih nekoliko ljudi" koji su ga - 
kako se videlo na televizijskom snimku - okružili pred zgradom Doma kulture, 
žaleći mu se da ih policija neopravdano tuče. Nije se, dakle, odnosila na "ceo 
narod" ili "sve Srbe."
Tokom Balevićevog svedočenja, Milošević je prikazao snimak 45 minutne 
televizijske emisije o skupu u Kosovu polju, u kojem su dati izvodi iz govora 
pojedinih učesnika - Srba i Crnogoraca - koji su se žalili na "nepodnošljivost" 
svog položaja, "pritiske", "pretnje" i "teror" kojem su izloženi od strane 
albanske većine na Kosovu i koji su zahtevali "energičnu akciju" rukovodstva 
Srbije kojom bi se zaustavio proces njihovog iseljavanja i osigurala im se 
bezbednost. 
Na kraju trinaestočasovnog sastanka, Milošević je okupljenim "drugovima i 
drugaricama" rekao da je "bratstvo-jedinstvo svih naroda koji tu žive... jedina 
platforma za rešenje problema Kosova." A to je, po Mitru Baleviću, upravo 
suprotno od onog što tvrdi tužilaštvo: da je Milošević tom prilikom "podržao 
srpski nacionalni program."  
Suprotno tvrdnjama tužilaštva o diskriminaciji kosovskih Albanaca, posebno 
nakon 1989., Balević tvrdi da Albanci nikada nisu bili u podređenom položaju, a 
da su nakon ustavnih promena krajem osamdesetih "masovno napuštali svoja radna 
mesta i tvrdili da su otpušteni, kako bi se pred svetom prikazali kao 
progonjeni." Sense