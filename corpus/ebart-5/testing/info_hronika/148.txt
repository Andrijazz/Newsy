> Izvor: matf
> Datum: 
> Rubrika: info_hronika
> Naslov: Brojni zadaci pred novim ministrom prosvete i sporta Srbije
> Članak:


Beograd - Novi ministar prosvete Slobodan Vuksanović najavio je da će njegov 
prvi potez po stupanju na dužnost biti formiranje Nacionalnog prosvetnog 
saveta, ali da to ne može da se uradi za 24 sata. 
Ministar prosvete ističe da će reforma školstva u Srbiji biti nastavljena, ali 
da neće biti eksperimentisanja. "Voleo bih da se deca rasterete, da bude manje 
gradiva, a da ono što nauče bude trajno znanje", kazao je Vuksanović u subotu, 
na početku sednice Izvršnog odbora Saveza učitelja Srbije. Vuksanović je 
najavio da će uskoro biti donet Zakon o višem i visokom obrazovanju i dodao da 
se sastao sa predstavnicima tri reprezentativna sindikata zaposlenih u prosveti 
i sa ministrom finansija Mlađanom Dinkićem, sa kojim je razgovarao o povećanju 
plata prosvetnih radnika. U izjavama medijima novi ministar prosvete je ukazao 
da će se u radu oslanjati na profesore, učitelje, rektore, nevladine 
organizacije i bivše ministre. 
Prosvetna javnost od ministra ne očekuje epohalne novine, već stabilizaciju 
obrazovnog sistema, ali i jasno određenje Vlade prema ovom sektoru, koji je 
posle mnogo potresa stavljen u zapećak. Ono što ministru već u startu otežava 
rad su nasleđeni problemi i poslovi, ali i neizvesnost koliko će trajati njegov 
mandat i da li će uspeti da uradi nešto konkretno, a da pri tom ne ostavi 
"lični pečat" poput svoje prethodnice. Vreme sigurno jeste Vuksanovićev veliki 
problem, navodi bivši ministar prosvete Gašo Knežević, uz opasku da ne zna 
"jesu li novi ministri žrtve ili su se žrtvovali". 
Odgovarajući na pitanje koji bi trebalo da bude Vuksanovićev prvi potez,  Ana 
Pešikan iz Obrazovnog foruma smatra da bi on trebalo da podrži formiranje 
Nacionalnog prosvetnog saveta, stručnog tela koje će obezbediti stabilizaciju 
čitavog sistema i koje bi olakšalo poziciju svakom budućem ministru prosvete. 
Pešikan kaže da će se očigledno ministri često menjati, ali da to ne bi trebalo 
da se odrazi na obrazovni sistem, jer članovi Nacionalnog saveta moraju biti 
ljudi koji će braniti interes struke. Sa druge strane, zadatak ministra je da 
se u parlamentu bori za što bolji tretman i za što veće izdvajanje za 
obrazovanje. 
- Šta god da radi ministar treba da razmišlja o stabilizovanju sistema i da 
poštuje propisane procedure - kaže naša sagovornica.
Zaposleni u školama, a pre svih učitelji, koji su osetili direktne posledice 
promena u školstvu poslednjih nekoliko godina, najviše bi voleli da znaju koji 
je cilj novog ministra i da li Vlada ima jasnu strategiju obrazovanja. 
Predsednik Saveza učitelja Srbije Ljiljana Novković smatra da bi Vuksanović 
trebalo najpre da čuje mišljenje praktičara o trenutnoj situaciji u školama, 
posledicama reforme i izmenama koje su potom usledile, ali i da bude spreman da 
sarađuje sa nastavnicima. 
- Finansijski položaj univerziteta, donošenje zakona o univerzitetu i pitanja 
akreditacije i standardizacije su tri najurgentnije stvari kojima bi ministar 
trebalo da se pozabavi. Neophodno je da Vuksanović održi sastanak sa bivšim i 
sadašnjim rektorima svih univerziteta, da čuje iskustva bivših i namere novih 
rukovodstava i da se napravi strategija daljeg razvoja univerziteta - kaže za 
Danas prof. Marija Bogdanović, bivši rektor Univerziteta u Beogradu.