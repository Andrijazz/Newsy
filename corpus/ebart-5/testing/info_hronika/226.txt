> Izvor: matf
> Datum: 
> Rubrika: info_hronika
> Naslov: Rim - Koordinator Ujedinjenih nacija za ptičiji grip David Nabaro izjavio je 
> Članak:

juče da će do pandemije ptičijeg gripa "doći, ali ne znamo kad". Na pres 
konferenciji na kojoj su učestvovali i eksperti Organizacije UN za prehranu i 
poljoprivredu (FAO), Nabaro je rekao da pandemija može biti "umerena" kao i 
"veoma teška". "Za sada radimo na jednom veoma patogenom obliku virusa, koji se 
veoma brzo prenosi među životinjama ali nije prenosiv među ljudima", dodao je 
koordinator Un za ptičji grip. On je objasnio da virus, da bi mogao da se 
prenosi i na ljude, mora genetski da mutira, što je, dodao je, veoma moguće 
pošto su virusi gripa veoma skloni mutiranju. Pomoćnica generalnog direktora 
Poljoprivrednog odseka FAO Luiz Fresko, kazala je da još nije potvrđeno da je u 
slučaju ptičijeg gripa koji je evidentiran u Rumuniji, reč o smrtonosnom H5N1 - 
virusu. Poslednjih dana, virus ptičjeg gripa je otkriven među živinom 
Balikešira (severoistočna turska provincija) i među rumunskim patkama. Evropska 
komisija juče je odlučila da trenutno zabrani uvoz ptica iz Turske i ukazala da 
će veoma pažljivo pratiti situaciju u Rumuniji. Kolumbijske vlasti saopštile su 
da su primetile prvi, kako se pretpostavlja, slučaj ptičjeg gripa u toj državi, 
naglasivši da se ne radi o H5N1. Beta
NA FOTOGRAFIJI: Spaljivanje zaražene peradi na indonežanskom ostrvu Bali