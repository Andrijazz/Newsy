> Izvor: matf
> Datum: 
> Rubrika: info_hronika
> Naslov: JUČE U BULEVARU MIHAJLA PUPINA U NOVOM BEOGRADU 
> Članak:


Dušana Desnicu ubio Jova Romanić, izbeglica iz Pakraca 

U Bulevaru Mihajla Pupina, u Novom Beogradu u svom stanu na drugom spratu 
zgrade broj 65 juče oko 8,30 časova ubijen je Dušan Desnica (83). Njega je ubio 
Jova Romanić (47), izbeglica iz Pakraca, inače Desničin podstanar koji je odmah 
nakon tragičnog događaja uhapšen. 

Kako saznajemo, do nesreće je došlo posle kraće svađe i tuče između Desnice i 
njegovog podstanara. U jednom trenutku, Romanić je uzeo nož u ruke kojim je 
Desnicu izbo nekoliko puta u predelu vrata i grudi. Od zadobijenih povreda, 
Desnica je preminuo na licu mesta. 

Policiju je o svemu odmah obavestila ćerka nastradalog Desnice koja je 
prisustvovala celom tragičnom događaju. Ona je umazana očevom krvlju, istrčala 
iz svog stana i otišla u stan kod komšinice, odakle je pozvala policiju. Jake 
policijske snage odmah su stigle na lice mesta i uhapsile Romanića koji će po 
isteku mere zadržavanja od 48 časova, biti priveden istražnom sudiji Okružnog 
suda u Beogradu. Na lice mesta su ubrzo stigle i ekipe hitne pomoći koje su 
nažalost mogle samo da konstatuju smrt. 

Motiv ove razmirice koja je kulminirala ubistvom za sada nije poznat. Kako su 
rekli stanari zgrade broj 65 u Bulevaru Mihajla Pupina, iz stana u kojem su 
živeli Desnica, njegova ćerka i Romanić često se čula buka i svađa. Dalja 
policijska istraga pokazaće sve detalje oko ovog slučaja.