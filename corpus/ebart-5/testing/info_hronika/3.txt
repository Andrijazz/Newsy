> Izvor: matf
> Datum: 
> Rubrika: info_hronika
> Naslov: DVA UDESA NA PUTU KIKINDA - BEOGRAD
> Članak:


Kikinda, 17. januara 
Gusta magla kriva je za dve saobraćajne nesreće koje su se dogodile u petak u 
prepodnevnim časovima na putu Kikinda - Beograd između Bašaida i Melanaca.
Vozač kamiona FAP, vlasništvo zrenjaninskog "Dijamanta", Dragan Brandić želeo 
je da pomogne Ferencu Bereti i Urošu Vujanoviću koji su sleteli sa puta u "opel 
askoni". Zbog toga je zaustavio svoj kamion. Međutim, tada je na njega naletelo 
vozilo "lada niva", vlasništvo NIS "Naftagasa" pogon iz Zrenjanina, za čijim je 
upravljačem bio Nenad Tomin. Tom prilikom na mestu je smrtno stradao Živa 
Suvočarov (50), iz Jaše Tomića, koji se nalazi na zadnjem sedištu, dok je Tomin 
prošao bez povreda.

