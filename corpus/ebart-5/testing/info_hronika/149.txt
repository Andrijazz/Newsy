> Izvor: matf
> Datum: 
> Rubrika: info_hronika
> Naslov: POZNATI NIŠKI UGOSTITELJI "JOCA I NENA" NA NESVAKIDAŠNJI NAČIN UPOZORILI 
> Članak:

JAVNOST NA UČESTALE PRETNJE

Od pogibije naše kćerke Jovane, stižu nam anonimna preteća 
pisma kao i telefonski pozivi. O svemu tome je obavešten SUP, ali do danas 
ništa nisu uradili da bi nas zaštitili, niti su pronašli onoga ko nam preti - 
predočili su Nevena i Jovica Cvejić

NIŠ - Pažnju Nišlija ovih dana privlači nesvakidašnje obraćanje poznatih 
ugostitelja Jovica i Nevene Cvejić, koje su okačili na izloge svojih prodajnih 
i ugostiteljskih objekata. U pismu, na dve strane, Cvejići ukazuju da njihova 
firma "Joca i Nena", koja je  godinama sinonim za Niš, trpi veliki pritisak, 
psihička maltretiranja i gnev određenih gradskih struktura.
- Ni radno vreme, ni kriterijumi za otvaranje objekata, ni ostali propisi se ne 
sprovode isto - napisali su Cvejići.
- Zbog poštovanja svih zakonskih odredbi, redovnih analiza i revnosnog čuvanja 
i vas i nas, zasmetali smo mnogima koji su tek juče došli. Od pogibije naše 
kćerke Jovane, stižu nam  anonimna preteća pisma kao i telefonski pozivi. O 
svemu tome je obavešten SUP, ali do danas ništa nisu uradili da bi nas 
zaštitili niti su pronašli onoga ko nam preti.
- U toku jednog dana upadalo bi nam po šest inspektora privrednog kriminala 
SUP-a, iz tržišne i veterinarske inspekcije, a u tim kontrolama nisu ništa 
pronašli što su tražili po prijavama - naglašavaju Cvejići. - Sem što nam je 
sadašnja šefica Veterinarske službe uništila prasiće u smrznutom stanju, na 
kojima se jasno video znak "T", odnosno pečat Veterinarske inspekcije iz 
Varvarina, koji potvrđuje da je urađena analiza na trihinelu. Iako smo 
posedovali i prateću dokumentaciju, optuženi smo da smo prasad sami pečatirali. 
U istoj kontroli inspektori su nam uništili 21 tonu svežeg mesa, zato što se 
nalazilo u hladnjači u sklopu našeg restorana.
- Policiji je prijavljeno da smo ucenjivani velikim svotama novca, da su nam 
dostavljani anonimni žiro-računi gde bi trebalo da uplatimo pare, prećeno nam 
je da može svašta da se dogodi našem sinu - ističe Jovica Cvejić. - Najviše nas 
boli što policija ništa ne preduzima, kao što i u samom gradu ne postoje isti 
aršini za sve koji hoće da se časno bave privatnim biznisom.
U Veterinarskoj inspekciji Nišavskog okruga, koja je prozvana u "pismu" Joce i 
Nene, juče su nam rekli da su šefovi odsutni, a da su poslednji put 
kontrolisali firmu Cvejića pre dve godine.