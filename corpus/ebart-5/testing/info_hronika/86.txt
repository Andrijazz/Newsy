> Izvor: matf
> Datum: 
> Rubrika: info_hronika
> Naslov: Suđenje sedmorici za "reketiranje" ponovo zatvoreno za javnost
> Članak:


BEOGRAD - Drugi svedok-saradnik Slavoljub Marinković (36), u postupku protiv 
sedmočlane "kruševačke grupe", optužio je na jučerašnjem zatvorenom suđenju 
Zorana Jotića Jotku (48) i njegove kompanjone za iznude bogatijih Kruševljana, 
saznaje se u Specijalnom sudu.
Marinković je, kako se nezvanično moglo čuti, optužio je Jotića da je od 
Kruševljanina Dragija Milovanovića, u februaru 2000. na ime "reketa" tražio i 
dobio 30.000 maraka. Svedok-saradnik je ispričao i da je on učestvovao u 
prebijanju Milovanovića, ispred kafića "Kula" u Kruševcu, koga su prethodno 
presreli u njegovim kolima, a saputnika mu izbacili napolje. Marinković je 
potvrdio da je Jotić tom prilikom rekao Milovanoviću da je red na njega da da 
50.000 DM za njegovu "vojsku" koja čuva čitav grad. Kada je oštećeni rekao da 
nema toliku svotu, Jotić mu je naredio da u roku od nekoliko dana donese 30.000 
DM.
Zanimljivo je da je oštećeni Milovanović na prethodnom suđenju negirao iskaz iz 
istrage da ga je Jotić reketirao, tvrdeći da mu je samo "pozajmljivao novac".