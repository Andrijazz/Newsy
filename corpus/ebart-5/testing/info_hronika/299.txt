> Izvor: matf
> Datum: 
> Rubrika: info_hronika
> Naslov: NEGOTIN - Pedesetosmogodišnji Đorđe D. zvani "Arči" iz krajinskog sela Mala 
> Članak:

Kamenica, koji je, kako se osnovano sumnja, prošlog utorka, u kasnim večernjim 
satima izvršio krivično delo pokušaja ubistva Božidara K. (65), iz Jabukovca, 
još se nalazi na slobodi.
- Policija za njim intenzivno traga i prema trenutnim operativnim saznanjima 
očekujem da on vrlo brzo bude lišen slobode - rekao je u izjavi za Glas kapetan 
Novica Radulović, načelnik negotinske policije.
Prema za sada poznatim detaljima, Đorđe D. je, prošlog utorka, oko 22 sata ušao 
u dvorište Božidara K. koje se nalazi na salašu udaljenom nekoliko kilometara 
od sela Jabukovac, na mestu zvanom "Zamna roman".
Božidar K. nakon što ga je probudila buka koju je u dvorištu stvarao "nezvani 
gost", izašao je iz kuće i počeo da silazi niz drvene stepenice trema, kada je 
i ugledao Đorđa, čiji se salaš nalazi nedaleko odatle.
U tom trenutku, Đorđe je iz lovačke puške opalio hitac u pravcu Božidara, 
pogodivši ga u predelu desne nadlaktice, nanevši mu, kako se kasnije 
ispostavilo, teške telesne povrede opasne po život, nakon čega je otišao u 
pravcu svog salaša.
Povređenog Božidara, tek narednog jutra, pronašao je jedan komšija koji ga je 
dovezao do negotinskog Zdravstvenog centra.
- Pravo je čudo da je pacijent ostao živ, zbog vrste povreda u vidu prostrelne 
rane sa masivnim razaranjem mekog i koštanog tkiva, što je izazvalo obilno 
krvarenje. Ono što je dobro je to da je pacijent sam sebi vezao ranjeno mesto, 
čime je u velikoj meri sprečio veće krvarenje, a možda i sigurnu smrt - rekao 
je u izjavi za Glas dr Tihomir Milovanović, dežurni ortoped, koji je nakon 
uobičajenog postupka, pacijenta uputio u niški Klinički centar.
Negotinska policija, niti istražni sudija Okružnog suda, Bratislav 
Milosavljević, koji je izvršio uviđaj, još nemaju nikakvih saznanja o 
potencijalnom uzroku ovog pokušaja ubistva.