> Izvor: matf
> Datum: 
> Rubrika: info_hronika
> Naslov: Nastavlja se istraga o spornom glasanju za guvernera NBS
> Članak:


Beograd  - Pred Prvim opštinskim sudom u Beogradu danas bi o slučaju spornog 
glasanja za guvernera Narodne banke Srbije u Skupštini trebalo da kao svjedoci 
budu saslušani poslanici u prošlom sazivu Aleksandar Radosavljević  (DS) i 
Dragan Milentijević (SDP), a tužilaštvo planira da sasluša i Bojana Pajtića. U 
Tužilaštvu ističu da će na osnovu svjedočenja Radosavljevića i Milentijevića, 
tužilac odlučiti na koje će okolnosti i na koji način saslušati i Pajtića. 
"Tužilaštvo paralelno prikuplja i potrebna obaveštenja i na drugi način, preko 
konsultacija sa odgovarajućim službama Skupštine Srbije. Već je obavljen takav 
razgovor sa nekoliko zaposlenih u stručnoj skupštinskoj službi", rečeno je Srni 
u Tužilaštvu. Postupak se vodi protiv N.N. lica, osumnjičenih da su 
zloupotrebljavali poslaničke kartice prilikom glasanja za guvernera NBS Kori 
Udovički. Prethodno je saslušana Neda Arnerić iz DS, čija je kartica 
zloupotrijebljena pri glasanju. Saslušani su i funkcioneri SDP Nataša 
Milojević, Olgica Kirćanski, te Dragan Rafailović, sadašnji član G17 plus, a 
ranije Demohrišćanske stranke Srbije, koji su ranije medijima izjavljivali da 
nisu bili prisutni na sjednici parlamenta prilikom glasanja za izbor guvernera. 
Srna