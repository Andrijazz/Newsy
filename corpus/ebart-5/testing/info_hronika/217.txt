> Izvor: matf
> Datum: 
> Rubrika: info_hronika
> Naslov: ODLUKA KRIVIČNOG VEĆA OKRUŽNOG SUDA U SLUČAJU BEOGRADSKOG ADVOKATA 
> Članak:


KRIVIČNO veće beogradskog Okružnog suda odredilo je juče  Branimiru Guglu 
pritvor od mesec dana. Prema onome što smo čuli u Palati pravde, ovakva odluka 
doneta je da ne bi uticao na svedoke tokom istražnog postupka.
Ovaj poznati advokat je u ponedeljak uhapšen zbog sumnje da je počinio šest 
prevara i zloupotrebio poverenje. Na dušu mu se stavlja da je na taj način 
nezakonito stekao oko 150.000 evra.
Pred istražnog sudiju Okružnog suda priveden je u sredu uveče, da bi posle 
višesatnog ispitivanja bio pušten privremeno na slobodu. To je urađeno jer je 
tužilac tražio da mu se odredi pritvor, dok se istražni sudija sa tim nije 
složio. Krivično veće je uvažilo stav tužilaštva.
U zahtevu za sprovođenje istrage navodi se da je Gugl prevario više osoba. Sa 
njima je, kako se tvrdi, zaključivao ugovore o zastupanju pri kupovini lokala 
na atraktivnim lokacijama u Beogradu. Dalje se kaže da je uzimao kapare, ali da 
do kupovine nije dolazilo. Pored toga, tužilaštvo navodi da je advokat prodavao 
jedan lokal više puta. Obećavao je da će zainteresovani po plaćanju depozita 
postati vlasnici lokala u roku od dva do tri meseca. U slučaju neuseljenja, 
kako su ispričali oštećeni u policiji, govorio je da će im novac biti vraćen. 
Ovu klauzulu je čak i unosio u ugovor, ali je se nje nije pridržavao. 
Prva prijava protiv Gugla podneta je beogradskoj policiji pre nekoliko meseci, 
da bi za njom usledilo još nekoliko. Svi oštećeni imali su istu priču. U svojoj 
odbrani, advokat je priznao da je od nekoliko osoba uzeo depozit za lokale, ali 
da je do problema došlo zbog sistematskih promena u preduzećima koji su bili 
vlasnici lokala.