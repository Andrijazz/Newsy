> Izvor: matf
> Datum: 
> Rubrika: info_hronika
> Naslov: Manifestacije povodom Dana ljudskih prava
> Članak:


Beograd - Ministarstvo za ljudska i manjinska prava SCG i više nevladinih 
organizacija i udruženja građana u subotu su u centru Beograda nizom 
manifestacija obeležili 10. decembar, Međunarodni dan ljudskih prava. U Knez 
Mihailovoj ulici, ispred restorana "Ruski car", Ministarstvo za ljudska i 
manjinska prava SCG postavilo je štand na kojem su se građanima delile brošure 
kojima se objašnjavaju nadležnosti tog ministarstva kao i Univerzalna 
deklaracija UN o ljudskim pravima. Pomoćnica ministra za ljudska i manjinska 
prava Jelena Marković rekla je novinarima da je cilj akcije da se građanima 
skrene pažnja na temu o kojoj obično ne razmišljaju, i da se pripadnicima 
manjina objasni kakva su njihova prava i kako mogu da ih ostvare.
- SCG je prešla veliki put od 2000. do 2005. godine, od zemlje koja je ocenjena 
kao zemlja koja krši gotovo sva ljudska prava. Danas je situacija sasvim 
drugačija, i to potvrđuju međunarodni izveštaji, mislim pre svega na Stejt 
department, Komitet UN za ljudska prava i Evropsku komisiju - rekla je Jelena 
Marković. 
 Kako je ocenila, pozitivna ocena međunarodne zajednice o poštovanju ljudskih 
prava u Srbiji ohrabruje, ali je ostalo još puno stvari koje na tom polju treba 
da se poprave.
 Međunarodni dan ljudskih prava u centru Beograda je obeležila i Kancelarija 
Visokog komesarijata UN za ljudska prava koja je u Knez Mihailovoj ulici 
postavila "Drvo života", na koje su prolaznici okačili poruke sa željama. 
Slične manifestacije ta kancelarija UN organizovala je u još desetak gradova u 
Srbiji. U obeležavanju Međunarodnog dana ljudskih prava u centru Beograda 
učestvovali su i nevladine organizacije Građanske inicijative i Grupa 484, kao 
i Udruženje studenata sa hendikepom.  Beta