> Izvor: matf
> Datum: 
> Rubrika: info_hronika
> Naslov: PO POTERNICI UHAPŠEN DRAGAN NIKOLIĆ, JEDAN OD UMEŠANIH U UBISTVO ARKANA
> Članak:


Lisice mu stavljene u stanu. U odsustvu, kao saizvršilac zločina u 
"Interkontinentalu", osuđen na 15 godina. NJegov dosije pun obračuna. Očekuje 
se da za dan-dva bude izručen

BEČ, BEOGRAD - Dragan Nikolić Gagi (36) iz Novog Beograda, saučesnik u ubistvu 
Željka Ražnatovića Arkana, uhapšen je prekjuče u Beču, po poternici raspisanoj 
9. februara 2000. Očekuje se da za dan-dva bude izručen.
Nikoliću su lisice stavljene oko 11.15 časova u jednom bečkom stanu, a policija 
je uspela da mu uđe u trag zahvaljujući međunarodnoj saradnji u borbi protiv 
kriminala. Akciju hapšenja izvele su specijalne jedinice policije Austrije, i 
Nikolić je trenutno pritvoren u bečkom zatvoru.
U oktobru 2001. godine, u Okružnom sudu u Beogradu, Nikolić je osuđen u 
odsustvu na 15 godina zatvora kao saizvršilac zločina od 15. januara 2000. u 
hotelu "Interkontinental", gde su, pored Ražnatovića, ubijeni Milenko Mandić 
Manda i Dragan Garić. Sud je ubici Dobrosavu Gavriću izrekao 20 godina, a 
njegovom saizvršiocu Milanu Đuričiću Mikiju 15 godina robije. Vrhovni sud je 
ukinuo ovu presudu i vratio postupak na ponovno suđenje, jer nije "tačno 
utvrđeno činjenično stanje".
Dragan Nikolić, nekadašnji član novobeogradskog klana, od rane mladosti dolazio 
je u sukob sa policijom. Iza sebe ima nekoliko ranjavanja i pucnjava, godine 
provedene na robiji, a mnogi drugovi su mu ubijeni, jer je prste u njihovu smrt 
umešala droga.
Nikolić, brat Milana Đuričića Mikija i kum Dobrosava Gavrića, rođen je u Crnci 
kod LJubovije, a živeo je u Novom Beogradu. Posle završene srednje škole za 
saobraćajnog tehničara, upustio se u kriminalne vode. Govorio je da  "postoje 
ljudi koji su predodređeni da se bave kriminalom, jer je to nešto genetski".
Sa tadašnjim nerazdvojnim prijateljem Slavišom Pavićem Pirketom pljačkao je po 
Italiji, Nemačkoj i Austriji. Nekada su "odrađivali" i po desetak krađa dnevno.
Prvi veći incident imao je decembra 1989. godine kada je sa Kristijanom 
Golubovićem (trenutno u zatvoru u Grčkoj) upao u diskoteku "Mažestik".
Policija je zabeležila i Nikolićev obračun iz oktobra 1990. godine, i to sa 
Petrom Miloševićem (ubijen juna 1998. godine).
Nikolić je aprila 1991. bio prisutan tokom prvog većeg obračuna kriminalaca na 
splavu "Triton". Sledećeg meseca učestvovao je i u pucnjavi u "Delfinu", gde je 
bilo ubijenih i ranjenih. U međuvremenu, osuđen je na dve i po godine zatvora, 
koje je proveo u zatvoru "Zabela".
Ranjen je sa dva hica 16. avgusta 1993. u pucnjavi u kojoj je ubijen Slaviša 
Pavić. Iste godine bio je uhapšen u Bijeljini, jer je sa ortacima pokušao da 
opljačka bogatog Muslimana. Za njim je avgusta 1994. godine raspisana poternica 
zbog pokušaja ubistva.
Pre ubistva Arkana, Gagi je stalno putovao na relaciji Beograd - Loznica. 
Navodno, sa Lozničanima je švercovao naftu i cigarete preko Drine.
