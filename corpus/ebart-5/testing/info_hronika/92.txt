> Izvor: matf
> Datum: 
> Rubrika: info_hronika
> Naslov: ISTRAŽNOM SUDIJI PRIVEDENA IVANA BLAGOJEVIĆ
> Članak:


BEOGRAD - Istražnom sudiji privedena je Ivana Blagojević (23), dok se za njenim 
saučesnicima Vojislavom Stojadinovim (34) i Zoranom Kaporom (49) traga, zbog 
sumnje da su počinili prevaru i falsifikovanje isprava. 
U saopštenju policije se navodi da su njih troje u januaru u opštini Zemun, 
registrovali agenciju za prenos vlasništva vozila "Džoker". Dokumenta za 
registraciju podnela je Ivana Blagojević sa lažnom ličnom kartom na ime Dijana 
Mitrović. Ovaj dokument je falsifikovao Stojadinov. Ona je, potom, otvorila 
račune agencije u Srpskoj banci, Delta banci, Raj banci, Komercijalnoj i Ju 
banci, kao i u Nacionalnoj štedionici, a sve pomoću falš dokumenata i lažnog 
imena.
Stojadinov je od nepoznatih osoba, u dva navrata poručivao veliku količinu 
falsifikovanih obrazaca čekova Komercijalne banke i Poštanske štedionice, koje 
je Blagojevićka preuzimala i popunjavala. U pratnji Kapora odlazila bi, potom, 
u Srpsku banku i čekove polagala na račun agencije "Džoker" kao dnevni pazar.
U dogovoru sa ostalom dvojicom taj novac je, zatim, prebacivala na ostale 
račune. U četiri navrata podizala je gotovinu koju je predavala kompanjonima, a 
oko 100.000 dinara zadržala je za sebe. 