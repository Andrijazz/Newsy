> Izvor: matf
> Datum: 
> Rubrika: info_hronika
> Naslov: Hjuman rajts voč kritikuje hrvatske sudove
> Članak:


Eugen Brčić

Asošijeted pres

Zagreb - Vodeća međunarodna grupa za ljudska prava kritikovala je u ponedeljak 
hrvatski pravni sistem zbog ozbiljnih propusta u tretiranju slučajeva ratnih 
zločina, naročito protiv manjinskih etničkih Srba. U jednom od niza izveštaja o 
pravdi na Balkanu, Hjuman rajts voč saopštio je da je u većini slučajeva ratnih 
zločina u Hrvatskoj bilo "pristrasnosti i nedostatka profesionalizma". 
- Zvaničnici, sudije i advokati u Hrvatskoj treba da prihvate da pravilna 
suđenja zahtevaju stručni prilaz isto toliko koliko i etničku nepristrasnost - 
izjavila je Rejčel Denber, vršilac dužnosti izvršnog direktora Odeljenja za 
Evropu i Centralnu Aziju Hjuman rajts voča. - Međunarodna zajednica, a naročito 
Evropska unija, treba da pošalje tu poruku Hrvatskoj odlučnije nego u prošlosti 
- naglasila je ona u izjavi objavljenoj na veb sajtu ove organizacije. 
Ministar pravde Vesna Škare-Ožbolt izrazila je zabrinutost zbog ovog izveštaja. 
- Ovo je neprijatno iznenađenje - rekla je Škare-Ožboltova. - Treba da ispitamo 
ove tvrdnje i odgovorimo na optužbe.
Organizacija Hjuman rajts voč sa sedištem u Njujorku ukazala je na slučaj 
77-godišnje Srpkinje Ivanke Savić, koja je osuđena na četiri i po godine 
zatvora za ratne zločine. Okružni sud našao je da je Ivanka Savić kriva zbog 
zatočenja jednog starijeg suseda i pomoći pri zarobljavanju tri Hrvata koji su 
kasnije bili deportovani u zatvoreničke logore tokom hrvatskog rata s 
pobunjenim Srbima 1991. 
Hjuman rajts voč nazvao je ovo suđenje "očiglednim porazom pravde" s 
"upadljivim nedostacima", uključujući iskrivljavanje činjenica i nedostatak 
uverljivih dokaza. Kao deo reformi koje su u toku, Vrhovni sud Hrvatske nedavno 
je naredio ponovni pregled desetina slučajeva i poništio čitav niz odluka 
protiv etničkih Srba. 
Hjuman rajts voč saopštio je da su planovi Tribunala UN za ratne zločine da 
prebaci neke slučajeve domaćim sudovima kao deo strategije postepenog ukidanja 
operacija podvukli važnost delotvornih i poštenih procesa širom bivše 
Jugoslavije. Više od 800 ljudi bilo je osuđeno za ratne zločine u Hrvatskoj od 
1991, od čega je ogromna većina osuđenih bila srpskog porekla. Manjinski Srbi u 
Hrvatskoj digli su se na oružje da se suprotstave nezavisnosti zemlje od bivše 
Jugoslavije u 1991. Više od 15.000 ljudi je ubijeno tokom pet godina povremenih 
borbi.