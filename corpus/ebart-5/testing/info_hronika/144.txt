> Izvor: matf
> Datum: 
> Rubrika: info_hronika
> Naslov: MIHALJ KERTES JUČE SASLUŠAN PRED ISTRAŽNIM SUDIJOM OKRUŽNOG SUDA
> Članak:


Tereti se da je pomagao krivcima posle saobraćajne nesreće na Ibarskoj 
magistrali

BEOGRAD  - Bivši šef Savezne uprave carina Mihalj Kertes, koji se tereti da je 
pomogao krivcima posle saobraćajne nesreće na Ibarskoj magistrali, u kojoj su 
poginula četvorica članova SPO, juče je skoro dva sata davao svoju odbranu pred 
istražnim sudijom Okružnog suda u Beogradu.
Kertesu je stavljeno na teret da je sakrio kamion-ubicu. Kako saznajemo, pričao 
je o vozilima iz zaliha carine, kako su se i kome davala na korišćenje.
Ni reč o njegovom iskazu nisu hteli da kažu njegov branilac, ni istražni sudija 
i tužilac. Čulo se da je ponovio priču iz aprila, kada je svedočio na suđenju 
Radetu Markoviću, Milanu Radonjiću, Nenadu Iliću i Nenadu Bujoševiću.
Kertes je tada rekao "da je carina bila poluga da država finansijski i 
materijalno preživi u vreme najtežih sankcija".
- Na zalihama smo redovno imali po dve, tri, do sedam hiljada motornih vozila - 
rekao je tada Kertes. - Gotovo svakodnevno davali smo ih na korišćenje državi, 
najviše vojsci i policiji. Tako je bilo i sa dva "mercedesova" kamiona.
Bivši šef carine rekao je tada da je saznao da su ovi kamioni dati MUP tek kada 
je video rešenja sa svojim potpisom i pečatom, ali je demantovao da je Rade 
Marković tražio od njega određenu marku i tip vozila. Napomenuo je, na kraju, 
da su i ovi kamioni, kao i svi drugi, dati redovnim putem, uz prateću 
dokumentaciju.