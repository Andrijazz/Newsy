> Izvor: matf
> Datum: 
> Rubrika: info_hronika
> Naslov: BEOGRAD - Čedomir Jovanović (69) osuđen je juče u Okružnom sudu na 13 godina 
> Članak:

zatvora zbog ubistva bratanca Staniše Jovanovića (44). Okrivljeni je, kao je 
navedeno u presudi, u noći između 31. avgusta i 1. septembra 2004. godine, u 
Ulici Bežanijski zimovnik 8b, s leđa prišao Staniši u trenutku dok je ovaj 
sedeo za stolom, i usmrtio ga s nekoliko udaraca sekirom u glavu. Jovanović je 
zatim, kako bi prikrio delo, bratancu skratio noge da bi ga spakovao u sanduk 
kauča. Predsedavajuća sudija Milena Rašić rekla je, kratko obrazlažući presudu, 
da veće nije prihvatilo stav odbrane da se radilo o ubistvu na mah, jer se 
događaj odigrao u trenutku kada Staniša nije napadao Čedomira, te ovaj samim 
tim nije bio doveden u stanje jake razdraženosti, odnosno afekta. Prilikom 
odmeravanja kazne koja, kako je kazala sudija, nije ni minimalna ni maksimalna, 
sud je kao olakšavajuće okolnosti uzeo u obzir da Čedomir nije osuđivan, 
njegove godine, kao i da mu je uračunljivost bila smanjena, ali ne bitno. Kao 
otežavajuće okolnosti uzet je način izvršenja dela, njegova velika društvena 
opasnost i godine ubijenog. Jovanoviću je pritvor produžen do pravosnažnosti 
presude, na koju ima pravo žalbe u roku od 15 dana od njenog prijema.