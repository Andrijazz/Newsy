> Izvor: matf
> Datum: 
> Rubrika: info_hronika
> Naslov: MOMČILO STOJIČIĆ OSTAO BEZ RUKE I ISKRVARIO DO SMRTI
> Članak:


Onesvešćenog Stojičića kolega pokušao kombijem da preveze u Urgentni centar. 
Zaboravili ruku, pa radnici trčali za kombijem da je donesu

BEOGRAD - Momčilu Stojičiću (49) iz Leskovca, zaposlenom u fabrici betona 
"Ratko Mitrović" na Savskom nasipu, pokretna traka za šljunak iščupala je desnu 
ruku iz ramena, a samo nekoliko minuta kasnije iskrvario je do smrti. Hitna 
pomoć stigla je ubrzo ali je već bilo prekasno za pomoć.
Stojičić je obavljao svoje svakodnevne dužnosti, kontrolišući rad pokretne 
trake. Bio je zadužen da spreči eventualna zagušenja koja može da izazove 
krupniji šljunak.
Prema rečima očevidaca, rad pokretne trake omeo je, najverovatnije, ključ, koji 
je zapao u otvor. Stojičić se sagnuo da ga dohvati, i u tom trenutku mašina mu 
je "usisala" ruku. Nakon što su čuli vrisak i jauke, pritrčale su mu kolege, 
ali je Stojičić već tada bio bez svesti.
Dok su čekali dolazak Hitne pomoći, Radoš Vasić, jedan od kolega, smestio je 
povređenog u kombi i krenuo ka Urgentnom centru.
- Već tada nije bio svestan i ja sam krenuo što brže ka gradu. Tada su počeli 
da viču za mnom da stanem, jer nisam poneo i ruku. Pritrčali su mi sa 
okrvavljenom rukom i stavili je u kombi. Bio je to jeziv prizor - priseća se 
Vasić.
Kad su odmakli oko 700 metara od fabrike, sustigla ih je Hitna pomoć. Na 
žalost, već je bilo prekasno za spašavanje života radnika.
Kolege nisu želele mnogo da komentarišu ovaj nesrećan slučaj, ali za Stojičića 
su nam rekli da je bio dobar radnik. Nije pušio, ni pio. Istraga će utvrditi 
okolnosti zbog kojih je Stojičić izgubio život na radnom mestu, kao i da li je 
bio propisno obezbeđen.

Foto: O. RADOŠEVIĆ