> Izvor: matf
> Datum: 
> Rubrika: info_hronika
> Naslov: U ZGRADU OUP STARI GRAD U ULICI MAJKE JEVROSIME U BEOGRADU UPALA GRUPA OD 11 
> Članak:

IZGREDNIKA - DEVETNAESTOGODIŠNjAKA

Svi napadači privedeni, među kojima i trojica povređenih. Trojica pripadnika 
OUP Stari grad "prošla" sa lakim ozledama. Oštećen i službeni "pežo 307"

BEOGRAD - Tri povređena policajca i 11 pritvorenih pijanih izgrednika (trojica 
sa lakim povredama) epilog su jučerašnjeg napada na zgradu Odeljenja 
unutrašnjih poslova Stari grad u Ulici Majke Jevrosime. Svi povređeni su posle 
lekarske pomoći pušteni kućama, a napadači su  završili kod sudije Opštinskog 
suda.
Sudiji su privedeni Beograđani, koji do sada nisu imali policijski dosije. 
Krivičnu prijavu dobili su devetnaestogodišnjaci Vladimir Jovanović, Strahinja 
Filipović, Aleksandar Zlatarov (dobio rasekotinu po glavi), Miloš Šoškić 
(zadobio povredu), Borko  Vujičić, Miloš Mojsilović, Miloš Ristić, Iva Dragović 
i Goran Vučićević (nagnječenje na glavi), kao i Stefan i njegov tri godine 
stariji brat Nemanja Gligorijević.
Od pripadnika OUP Stari grad lake povrede su dobili Dušan Tadić (hematom na 
glavi), Saši Antiću je povređena leva ruka, a Jovica Pećaranin ima ogrebotine 
po glavi.
Sve je počelo u tri sata posle ponoći. Grupa od 10 mladića i Iva Dragović išli 
su levom stranom ulice Majke Jevrosime. Krenuli su od Kondine ka Vlajkovićevoj 
ulici. Sve vreme, pripita grupa je pevala i galamila.
Kada su prolazili pored OUP, ispred njih je izašao dežurni policajac i upozorio 
ih da su kasni sati i da bukom remete javni red i mir. Ali, mladići su počeli 
da vređaju policajca.
On  je od najagresivnijeg Vladimira Jovanovića zatražio ličnu kartu, kako bi ga 
poverio kroz evidenciju.
- Neću da dam ličnu kartu - odgovorio je Jovanović.
Policajac ga je uveo u hol zgrade. Međutim, mladićevi drugari hteli su da ga 
"oslobode". U sukobu je oštećen i službeni automobil "pežo 307", parkiran 
ispred zgrade.
- Nastala je gužva i opšti metež - navode u OUP Stari grad. - Na sve načine su 
pokušavali da uđu u zgradu. Tražili su "natrag" svog drugara. Vređali su i 
udarali policajce koji su u tom trenutku sišli sa gornjih spratova.
Na kraju, grupa je i uspela. Izveli su Jovanovića napolje. Ali, tada je došlo 
pojačanje - ekipe Interventne jedinice SUP Beograd. Grupa od 11 izgrednika vrlo 
brzo je savladala i sa lisicama na rukama sprovedeni su u pritvor.