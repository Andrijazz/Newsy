> Izvor: matf
> Datum: 
> Rubrika: info_hronika
> Naslov: Završen prvi seminar o poljoprivredi  u okviru programa "Hiljadu mladih lidera" 
> Članak:


Novi Sad - U organizaciji Narodne kancelarije predsednika Republike i uz pomoć 
pokrovitelja - Fonda "Dr Zoran Đinđić" i predsednika Republike Srbije Borisa 
Tadića, proteklog vikenda u Novom Sadu u okviru programa "Hiljadu mladih 
lidera" održan je seminar o poljoprivredi na kojem je učestvovalo 35 mladih 
stručnjaka iz cele Srbije. 
Tokom četiri dana organizovana su predavanja iz strateškog planiranja, veštine 
komunikacije, liderstva, javnog nastupa i pregovaračkih sposobnosti, a zatim su 
formirane  grupe čiji su učesnici pisali projekte u saradnji s mentorima - 
profesorima Poljoprivrednog, Šumarskog i Fakulteta veterinarske medicine. Iz 
takvog rada nikli su nacrti projekata koji su prezentovani poslednjeg dana 
seminara, a neki od njih, kako je najavljeno, biće kasnije i realizovani. 
Mladim stručnjacima i budućim liderima govorio je i predsednik Republike Boris 
Tadić koji je naglasio da su Srbiji potrebni mladi lideri iz svih oblasti i 
izneo iskustva iz posla koji sada obavlja. On nije održao klasično predavanje 
već je razgovarao s polaznicima seminara i odgovarao na njihova pitanja. 
Polaznicima seminara obratili su se i predsednica Fonda "Dr Zoran Đinđić" 
Ružica Đinđić i šef Narodne kancelarije predsednika Republike Dragan Đilas. 
Suzana Stjelja je u junu ove godine završila Poljoprivredni fakultet u Zemunu, 
odsek stočarstvo, i na ovaj seminar se prijavila sa željom da nauči nešto što 
nije mogla tokom studija. "Tokom studija većina studenata je uglavnom 
fokusirana na spremanje ispita i obično nema vremena, a ni mnogo prilike da 
razvija neke svoje potencijale. Smatram da je izuzetno važno, osim stručnosti, 
imati i neke od liderskih osobina i navika neophodnih za vođenje poslova. Zbog 
toga sam se i prijavila na ovaj projekat "Hiljadu mladih lidera" sa željom da 
upravo te sposobnosti razvijem kod sebe, a smatram  da je to bila i težnja svih 
ostalih učesnika ovog projekta", izjavila je za Danas Suzana Stjelja. 
Ona dodaje da je sve to bilo malo naporno, jer je raspored predavanja bio gust, 
ali ocenjuje da je većina učesnika zadovoljna obukom. 
- Imali smo priliku ne samo da pišemo projekte, svaka od pet grupa imala je 
zadatak da napiše određeni projekat, već smo učeni i kako da sarađujemo u timu, 
kako da rešavamo određene probleme, kako da pregovaramo i stignemo do određenih 
ciljeva. S druge strane, mislim da je posebno važno što smo imali prilike da 
nastupamo pred grupom, da pričamo u javnosti, što je posebno važno, jer treba 
znati kako neku dobru ideju prezentovati. Mislim da je to pola posla - kaže 
Suzana. 
I novosađanka Jelena Grujić, student četvrte godine Pljoprivrednog fakulteta u 
Novom Sadu, s ovog seminara nosi samo pozitivne utiske. Ona ocenjuje da je 
najveća korist što je upoznala pametne i aktivne mlade ljude.