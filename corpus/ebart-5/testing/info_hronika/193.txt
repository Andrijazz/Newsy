> Izvor: matf
> Datum: 
> Rubrika: info_hronika
> Naslov: Po tužbi bivšeg urednika TV Crna Gora osuđen novinar Veseljko Koprivica 
> Članak:


Podgorica - Crnogorski novinar i publicista Veseljko Koprivica osuđen je da, 
solidarno sa Liberalnim savezom Crne Gore, plati kaznu od pet hiljada evra na 
ime nematerijalne štete Božidaru Čoloviću, bivšem glavnom i odgovornom 
uredniku, a sada savetniku generalnog direktora Televizije Crna Gora.
Kaznu je izrekao Osnovni sud u Podgorici, odnosno sudija Ranko Vukić, kao 
predsednik Veća, i sudije porotnici Milorad Grković i Dragomir Milatović, kao 
članovi Veća. Presuda je donesena još 17. maja 2004, a Koprivici je uručena u 
aprilu ove godine, skoro deset godina nakon što je Čolović podneo tužbu. Bivši 
glavni i odgovorni urednik Televizije Crne Gore podneo je tužbu 27.  oktobra 
1994. tražeći 12.000 evra odštete od Veseljka Koprivice i Liberalnog  saveza, 
po osnovu "pretrpljenih duševnih bolova zbog povrede časti i ugleda, usled 
objavljivanja neistinite informacije u listu Liberal od 24. 9. 1994.". U 
spornoj informaciji navedeno je  da se u spisima Haškog suda nalazi i spisak sa 
imenima 16 crnogorskih novinara, kojima će biti suđeno zbog ratnohuškačke 
propagande. Među njima je naveden i Božidar Čolović, koji je u vreme rata na 
prostoru bivše Jugoslavije bio glavni i odgovorni urednik Televizije Crne Gore.
Sudija Ranko Vukić  utvrdio je, bez ikakvog veštačenja, da su Čolovićevi 
"duševni bolovi bili jakog intenziteta u trajanju od jedne nedelje da bi se 
kasnije  javljali  povremeno".  Advokat Radomir Prelević, koji zastupa 
Koprivicu, kao član tima advokata koji je angažovala Asocijacija nezavisnih 
medija da na suđenjima zastupa crnogorske novinare, uložio je na presudu žalbu 
Višem sudu. U žalbi se navodi da je bitna povreda odredaba parničnog postupka 
ostvarena zaključkom presude u kojem se "proizvoljno, paušalno, bez ikakave 
argumentacije, bez pozivanja na pravne propise, bez veštačenja i, čak, bez 
nužne provere činjenica,  kaže da je Božidar Čolović pretrpeo duševne bolove 
jakog intenziteta". Suštinsku povredu materijalnog prava predstavlja 
nerazlikovanje prvooptuženog kao glavnog i odgovornog urednika od autora teksta 
u pogledu odgovornosti za objavljivanje neistinite informacije u javnom 
glasilu, ocenjuje se u žalbi. Zanimljivo je da je u dokumentarnom filmu 
"Svjedoci jednog vijeka", koji je RTV CG snimila povodom svog jubileja i 
emitovala prošle godine, tadašnjeg svog glavnog i odgovornog urednika Božidara 
Čolovića prikazala kao ratnog huškača, a Višem sudu je uz žalbu, priložen i 
snimak tog filma.
Koprivica je u odbrani, između ostalog  naveo, da nije prekršio zakon, ni 
novinarski kodeks objavljivanjem  sporne informacije, kao i da ona još nije 
zvanično demantovana. Veseljko Koprivica je jedan od šefova crnogorskog 
nedeljnika Monitor i saradnik lista Danas. Pre devet godina objavio je knjigu 
Sve je bilo meta, u kojoj je, opisujući događaje na dubrovačkom ratištu, 
citirao i izvode iz ratnih izveštaja jednog broja novinara i medija koji su ga 
tužili, koji spadaju u tipične primjere ratnohuškačkog novinarstva.