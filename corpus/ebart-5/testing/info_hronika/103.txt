> Izvor: matf
> Datum: 
> Rubrika: info_hronika
> Naslov: Naloženo novo suđenje za ubistvo 
> Članak:


KUČEVO - Vrhovni sud Srbije ukinuo je zatvorsku kaznu od šest godina domaćici 
Radici Žurkić(55), iz sela Bukovske kod Kučeva, zbog ubistva zeta Radiše Janića 
iz istog sela, pre dve godine. Ubica će ponovo sesti na optuženičku klupu 
požarevačkog Okružnog suda, ne bi li se još jednom i još pouzdanije razjasnile 
i preostale nejasnoće oko tragedije, kakva u ovom pitomom planinskom selu u 
blizini pećine Ceremošnja, nije zabeležena u poslednjih pola veka. Naime, 
Žurkićeva je na ranijim suđenjima tvrdila da je desetak godina trpela 
zlostavljanje i maltretiranje svog zeta, koji je često bio nervozan i sklon 
izazivanju svađe i tuče, dobijala je batine bez povoda, a torturu je podnosila 
i njena ćerka. Radica je bila primorana više puta da odlazi od kuće radi svoje 
i muževljeve bezbednosti kako bi se sklonila od ratobornog zeta.
Kobnog dana zet je iznenada došao u dvorište, nasrnuo motkom na tasta, Radica 
je izletela iz kuće i lopatom ga udarala po glavi u trenutku kad je zet zgrabio 
tasta Dušana za vrat s namerom da ga udavi. Udarci lopatom bili su kobni za 
Radišu koji je odmah preminuo.
Novo suđenje će pokazati da li je Žurkićeva, i u kojoj meri, u trenutku ubistva 
bila prestravljena da će je zet ubiti, kako je uporno tvrdila na suđenju, o 
čemu će se veštaci ponovo izjasniti.