> Izvor: matf
> Datum: 
> Rubrika: info_hronika
> Naslov: "Vreme" ekskluzivno otkriva jatake "državnog neprijatelja broj 1"
> Članak:


Miodrag Ulemek viđen je desetak dana po atentatu na Đinđića u zapadnom Mostaru 

Rekonstruišući kretanje Milorada Ulemeka Legije uoči i posle ubistva premijera 
Zorana Đinđića (i njegove veze u Hrvatskoj), nedeljnik "Vreme", eksluzivno, u 
najnovijem broju objavljuje sledeće činjenice dobijene od svojih izvora u 
organima bezbednosti dve države.

Prva činjenica: Milorad Ulemek Legija putovao je u Herceg Bosnu, u zapadni 
Mostar, neke dve nedelje pred atentat na Zorana Đinđića. Skoro sasvim je 
izvesno da to nije bio njegov prvi kontakt sa bezbednosno veoma interesantnim 
licima na teritoriji Zapadne Hercegovine. Druga činjenica: 11. marta 2003. 
uveče jedno bezbednosno interesantno lice, hrvatski državljanin Ivica - Ivo 
Mateković prelazi granicu na autoputu Zagreb-Beograd, sa Bajakova na Batrovce; 
tu ga sačekuje izvesni oficir Jedinice za specijalne operacije MUP-a Srbije sa 
službenim vozilom; prisutan je i načelnik Centra BIA u Sremskoj Mitrovici 
Trbojević; sutradan, 12. marta uveče, isto lice napušta teritoriju SRJ preko 
istog graničnog prelaza. Treća činjenica: Milorad Ulemek Legija viđen je i 
pozitivno identifikovan desetak dana po atentatu na Zorana Đinđića u zapadnom 
Mostaru, ali i u Grudama, prestonici mafijaške paradržavice Herceg Bosne. To je 
ono što je nesporno utvrđeno operativnim radom organa bezbednosti SCG i 
Hrvatske; podaci su uzajamno razmenjeni. 

Ko je nepoznati oficir JSO?
"Vreme", uprkos uloženim naporima, nije moglo da dođe do dva podatka vezana za 
taj prelazak granice: ime lica koje je sa Matekovićem došlo na hrvatsku stranu, 
na prelaz Bajakovo, ali je bilo vraćeno sa granice zbog "problema sa papirima"; 
i ime oficira JSO koji je Matekovića dočekao i sutradan ispratio...
Svedok saradnik Zoran Vukojević Vuk, šef obezbeđenja Dušana Duće Spasojevića i 
majordomus famozne zgrade u Šilerovoj ulici u Zemunu, u kontekstu osećanja 
svemoći zemunskog klana i JSO, kazaće i sledeće (navodimo doslovno): "Znači oni 
(Duća i Legija) nisu bili ni pod čijom kontrolom posle 5. oktobra. Oni su sami 
bili kreatori sudbine. Legija je u jednom trenutku rekao zato što njegov 
izuzetni prijatelj Ante Gotovina, šta ja znam, ima tamo neki region, oni su svi 
tamo iz Legije stranaca, pa Hrvoje Petrač, on je tamo jedan od najjačih ljudi 
u  Hrvatskoj. Oni su (Duća i Legija) na primer davali pare da oni dođu da 
svedoče pošto su nas Hrvatska i Bosna tužile za agresiju, davali su mu pare da 
on priča šta su uradili tamo, da bi oni naplatili to, ne znam koliko su nudili 
miliona..." (str. 41.).
"... Pa bio sam prisutan kad su pričali. Jer išli su, Legijin kum, taj Srđan, 
on je išao, pošto se tada pretpostavljalo da se Čume krio u Hrvatskoj, pa je on 
išao kod Hrvoja Petrača tamo, da se to vidi."
"Vreme" dalje navodi da je Petrač notorni hrvatski gangster sa uticajnim vezama.

Mateković se krije u SCG
"Hrvatska policija ima osnove da veruje kako se Ivica - Ico Mateković trenutno 
krije na teritoriji Srbije i Crne Gore. Hrvoje Petrač opet plovi okeanima na 
nekoj od svojih jahti, po međunarodnim vodama. 
Postavlja se pitanje: šta je Ico Mateković tražio u Srbiji 11. i 12. marta 
2003. u društvu pripadnika Jedinice za specijalne operacije? 
Zagrebački izvori za Icu Matekovića kažu da nije ratovao, niti je vičan oružju 
više nego što zahteva mahanje pištoljem po kafanama. On je, dakle, loš kandidat 
za teoriju "drugog strelca" ili teoriju po kojoj Zvezdan Jovanović nije pucao. 
Uostalom: krije li se on to u Srbiji i Crnoj Gori, kao što veruju hrvatski 
policajci? 
... Zna se da su u pretresu Ulemekove kuće tokom vanrednog stanja pronađena dva 
hrvatska pasoša: njegov i njegove supruge Aleksandre. Pasoši su pravi, sa 
njihovim fotografijama, ali s lažnim imenima i ličnim podacima. Proverom je 
ustanovljeno da ta dva pasoša potiču iz serije od 920 hrvatskih pasoša koje je 
okolo prodavao konzul Republike Hrvatske u Mostaru (jedna konzularna činovnica 
ubila se kad je to otkriveno). Legija je, naravno, taj svoj hrvatski pasoš 
ostavio u Beogradu, jer je afera već bila pukla, a serijski brojevi tih pasoša 
dostavljeni mnogim državama u Evropi i susedstvu. Odakle Ulemeku ti pasoši?

Diskretan odlazak u Mostar
Od njegovog najboljeg druga Dinka - Dike Slezaka. Dika je jedan od najbogatijih 
ljudi u Hercegovini (što nije malo dostignuće, s obzirom na potpuno bezakonje 
koje vlada u tom, je li, "entitetu"). Pripadnik je jedne od tri glavne 
mafijaške porodice među Škutorima (zapadnim Hercegovcima), one Jadranka Prlića 
(trenutno u Ševeningenu); druge dve su Ive Lučića (bivšeg šefa tajne službe 
Herceg Bosne i najboljeg druga Miroslava Tuđmana) i Ante Jelavića (čuvenog 
gangstera sa sedištima u Grudama i Zagrebu). 
Milorad Ulemek, dakle, desetak dana pred atentat na Đinđića (negde oko pokušaja 
ubistva na autoputu kod hale "Limes"), diskretno odlazi u Mostar kod svojih 
drugova i ortaka Ice Matekovića i Dinka - Dike Slezaka; to mu nije prvi put. 
Šta će Legija tamo? Skoro sasvim je izvesno da on tamo odlazi da sebi pripremi 
liniju bekstva posle atentata na Zorana Đinđića, kada "zemunci naprave veliko 
sranje" (Legija), a on se dostojanstveno udaljava. I zaista: po iskazima 
svedoka i po odvojenim operativnim saznanjima naših i hrvatskih službi, Milorad 
Luković pozitivno je identifikovan oko dve nedelje posle ubistva Zorana 
Đinđića, prvo u zapadnom Mostaru, u društvu i pod zaštitom Dinka - Dike 
Slezaka; zatim u Grudama, u istom društvu; posle mu se gubi trag.