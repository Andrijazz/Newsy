> Izvor: matf
> Datum: 
> Rubrika: info_hronika
> Naslov: I dalje traju razgovori SDU i GSS o ujedinjenju sa DS
> Članak:


povodi

Beograd - Socijaldemokratska unija razgovora sa rukovodstvima Demokratske 
stranke i Građanskog saveza Srbije o integraciji demokratskih, reformskih 
snaga, kao i o načinu izlaska na lokalne i pokrajinske izbore - kaže za Danas 
Srđan Kamperelić, predsednik Izvršnog odbora SDU, i navodi da ne može da 
precizira kada će razgovori biti završeni.
Iako je na prošlonedeljnoj sednici Glavnog odbora DS doneta odluka o 
ujedinjenju samo sa Demokratskim centrom Dragoljuba Mićunovića, koji je i jedan 
od osnivača DS, Kamperelić negira medijske spekulacije da postoje problemi u 
razgovorima njegove partije sa demokratama. On kaže da "pregovori nisu nigde 
zastali i da ne postoje problemi ili trzavice". Prema njegovim rečima, 
razgovori DC i DS su išli brže, dok se sa SDU i GSS još razmatra koji bi bio 
najbolji oblik saradnje, odnosno da li je to potpuna integracija tih partija sa 
DS ili bi bolje rešenje bila koliciona saradnja. Kamperelić objašnjava da je 
reč o "redovnim razgovorima" stranaka koje su sarađuju i koje su nastupale na 
prošlogodišnjim parlamentarnim izborima na listi DS.
Posle odluke o ujedinjenju DC i DS, koje bi formalno trebalo da bude završeno 
do kraja avgusta, odnosno pre septembarskih lokalnih i pokrajinskih izbora, 
ponovo je otvoreno pitanje da li će uslediti i ranije najavljene integracije 
SDU i GSS sa demokratama Borisa Tadića, ali i koje će se stranke naći na listi 
DS za nastupajuće izbore. Tadić je ranije najavio da će biti "mali broj 
stranaka" sa kojima će DS sarađivati na lokalnim i pokrajinskim izborima, osim, 
kako je navedeno, Saveza vojvođanskih Mađara i još nekih stranaka etničkih 
zajednica. Razgovori o tome tek treba da uslede, navode u DS. Na poslednjim 
parlamentarnim izborima na listi DS čiji je nosilac bio Boris Tadić bili su 
predstavnici SDU, DC, GSS i Liste za Sandžak. Uoči predsedničkih izbora SVM 
Jožefa Kase podržala je Tadića i potpisala sporazum o strateškoj saradnji sa 
DS, koji predviđa i zajednički nastup na izborima.