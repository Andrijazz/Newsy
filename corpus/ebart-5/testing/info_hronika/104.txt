> Izvor: matf
> Datum: 
> Rubrika: info_hronika
> Naslov: SVEDOČENjE MILADINA SUVAJDžIĆA U SPECIJALNOM SUDU 
> Članak:


Svedok-saradnik tvrdi da je "zemunski klan" imao informacije o predstojećim 
hapšenjima 
 
Miladin Suvajdžić, zvani Đura Mutavi, izjavio je juče, prema nezvaničnim 
saznanjima, da je 15. mart 2003. godine bio dan "D" za zemunski kriminalni 
klan. Prema informacijama koje je grupa imala iz svojih izvora u vlasti, toga 
dana trebalo je da počne obračun policije i pravosudnih organa sa Dušanom 
Spasojevićem i njegovim klanom.

Suvajdžić je i juče na suđenju optuženima za ubistvo premijera Zorana Đinđića u 
Specijalnom sudu svedočio iza zatvorenih vrata. On je tokom više časova 
odgovarao na pitanja koja su mu postavljali zamenik specijalnog tužioca Milan 
Radovanović, zastupnik porodice Đinđić Rajko Danilović i advokati odbrane. 
Pouzdanih informacija o Suvajdžićevom iskazu nema, a sve što je u sudnici 
rečeno ima tretman službene tajne. 

Jučerašnji Suvajdžićev iskaz, kako se saznaje, predstavlja dopunu izjave koju 
je dao prethodnog dana. Uz još više detalja svedok-saradnik je govorio o svojim 
saznanjima u vezi sa atentatom na premijera i svemu što je tom događaju 
prethodilo. Suvajdžić je, prema nezvaničnim saznanjima, imenovao osobe iz 
vlasti koje su klanu dostavljale podatke o pripremama za raskrinkavanje ove 
kriminalne grupe. 

On je, prema istim izvorima, rekao da mu je policija nadenula nadimak Mutavi, 
tvrdeći da ga nikada niko nije tako zvao. Suvajdžić je dodao da je Dušana 
Spasojevića jedino Ljubiša Buha Čume zvao Šiptar, jer ga je mrzeo.

Na jučerašnje suđenje došao je Milan Veruović, pripadnik Đinđićevog obezbeđenja 
koji je i sam ranjen u atentatu. Veruović je dobio poziv za svedočenje, ali je 
njegovo saslušanje odloženo za utorak. Zgradu Specijalnog suda juče su, pored 
do zuba naoružanih policajaca, obezbeđivali i pripadnici Žandarmerije, što do 
sada nije bila praksa. Naredno suđenje zakazano je za ponedeljak, kada će 
svedočiti poslednji svedok-saradnik, Ljubiša Buha.