> Izvor: matf
> Datum: 
> Rubrika: info_hronika
> Naslov: Državni tužilac Crne Gore ubeđen da podnese ostavku
> Članak:


Podgorica - Crnogorski državni tužilac Božidar Vukčević prisiljen je da 
"dobrovoljno" podnese ostavku i on će to učiniti narednih dana, pišu u broju od 
subote podgoričke Vijesti.
Pozivajući se na izvore bliske vladajućoj Demokratskoj partiji socijalista Crne 
Gore, list navodi da će Vukčevićev odlazak biti početak temeljne rekonstrukcije 
tužilaštva i pravosuđa, u čemu će finansijsku pomoć pružiti međunarodne 
organizacije. Dnevnik tvrdi da je odluka o odlasku Vukčević doneta posle najave 
Socijaldemokratske partije da će smenama u državnom tužilaštvu usloviti 
eventualni izbor Svetozara Marovića za predsednika državne zajednice Srbije i 
Crne Gore.
Opozicione partije, nevladine organizacije i SDP, koalicioni partner DPS, 
zatražile su još ranije smenjivanja Vukčevića zbog umešanosti njegovog zamenika 
Zorana Piperovića u aferu trgovine ljudima. Ostavka tužioca kao lični čin mogla 
bi samo da se konstatuje u parlamentu, bez otvaranja debate o njegovoj 
odgovornosti i eventualnoj umešanosti u aferu trgovine ljudima u kojoj je pod 
istragom njegov zamenik. (Beta)