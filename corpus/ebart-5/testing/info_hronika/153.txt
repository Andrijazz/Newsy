> Izvor: matf
> Datum: 
> Rubrika: info_hronika
> Naslov: VOJNA ISTRAŽNA KOMISIJA OPET ODLOŽILA SAOPŠTAVANjE REZULTATA O "SLUČAJU 
> Članak:

TOPČIDER"

Svedok Marko Kovačević koji je prvi stigao do teško ranjenog Dražena 
Milovanovića potvrdio je da ga je pitao odakle je pucano, na šta je ovaj 
odgovorio: "Iznutra, iznutra"

VOJNI istražni organi danas, ipak, neće saopštiti rezultate istrage o pogibiji 
dvojice gardista 5. oktobra u vojnom kompleksu na Topčideru. Najavljena 
konferencija za štampu je otkazana "zbog nemogućnosti prisustva svih sudskih 
veštaka i zbog ocene da bi konferencija za novinare mogla ispoljiti uticaj na 
završetak istražnih radnji Nezavisne komisije".  
Za razliku od prethodnog puta kada je kao ubica i samoubica označen Dražen 
Milovanović, vojni istražni organi, nezvanično se navodi, sada su na stanovištu 
da je Dragan Jakovljević taj koji je prvo pucao u Milovanovića, a zatim u sebe 
kroz opasač?!
Naš izvor blizak vojnoj istrazi navodi i da su gardisti stradali od hitaca iz 
jedne puške.  
Svedočenje Marka Kovačevića, koji je prvi stigao do tela nastradalih gardista, 
baca drugačiju sliku na ceo događaj, od zvanične vojne verzije. Uvidom u spise 
vidi se da je Kovačević "opipavanjem pulsa na vratu" zaključio da je Dragan 
Jakovljević mrtav, a da je "zbog pomeranja prstiju na levoj ruci" video da 
Dražen Milovanović daje znake života.
- Zatražio sam da odmah pozovu Hitnu pomoć - ispričao je Kovačević istražnim 
organima. - Okrenuo sam se ka Milovanoviću i zapitao: "Odakle je pucano?", a on 
mi je odgovorio: "Iznutra, iznutra..."
Ovo pitanje, ali i odgovor, čuo je i jedan od braće Pavlović, inače civilno 
lice na službi u VSCG, što je, takođe, zabeleženo u vojnim spisima.
Da se ceo slučaj oko stradanja dvojice gardista sve više komplikuje svedoči i 
podatak do kojeg smo nezvanično došli: porodicu Jakovljević iz Bele Reke, 
nadomak Šapca, ucenjuju, ali joj neko i preti.
- Muški glas ih je zvao telefonom i pretio im je  - navodi naš izvor. - Tražen 
je i novac kako bi "saznali pravu istinu o stradanju svog sina Dragana", ali i 
o tome šta se desilo 5. oktobra. O tome su obavešteni nadležni.
Članovi Nezavisne komisije i juče su ispitivali svedoke vezano za tragičan 
događaj. Saznajemo da je preksinoć ispitan i Nenad Ćosić, sin smenjenog 
načelnika Gardijske brigade, koji je odmah posle tragedije iznenada otputovao 
na odmor u Egipat.
- Ni on, kao ni ostali nisu mogli mnogo da nam kažu, jer  sa određenih podataka 
nije skinuta oznaka vojne tajne - navodi naš izvor. - Gotovo sve svedoke koje 
smo ispitali svedočili su da su Milovanović i Jakovljević bili izuzetno dobri 
momci, da niko nije verovao ni da bi se potukli, a kamo li da potegnu oružje 
jedan na drugog.
Eksperti Nezavisne komisije, kako saznajemo, još rade na nekim veštačenjima, a 
čeka se i jedna hemijske analiza. Takođe, kako nam je rečeno "napravljene su 
forenzički sve analize". Tokom jučerašnjeg dana razmatrani su nalazi 
balističara, a razgovarano je i sa stručnjacima raznih profila, pored ostalih i 
sa psihijatrom.
- Imamo odgovore na sva moguća i nemoguća scenarija - kaže Božo Prelević, 
predsednik Nezavisne komisije. - Komisija će u punom sastavu proučiti sve 
pronađene i konstatovane tragove, posle čega ćemo sačiniti izveštaj i potom ga 
izložiti Vrhovnom savetu odbrane. Očekujem da će   Komisija, u punom sastavu, 
održati sastanak danas...