> Izvor: matf
> Datum: 
> Rubrika: info_hronika
> Naslov: Osuđen Sartan Todorović iz Brodice
> Članak:


POŽAREVAC - Krivično veće Okružnog suda u Požarevcu izreklo je maksimalnu kaznu 
od 40 godina zatvora Sartanu Todoroviću (28) za ubistvo Ruže Radosavljević (75) 
iz sela Brodica kod Kučeva, počinjeno 1. januara ove godine.
Ubica, koji je još u istrazi priznao zločin, bio je osuđen za likvidaciju svoga 
dede Drageta na 7,5 godina zatvora, a isto delo ponovo je  počinio posle kraćeg 
boravka na slobodi. Telo nesrećne starice pronašao je jedan komšija u hodniku. 
Ležala je u lokvi krvi sa velikom ranom na čelu.
Od materijalnih dokaza predočeni su nalazi istrage da je smrt nastupila kao 
posledica snažnih udaraca glavom žrtve u neku betonsku podlogu, a beskrupulozni 
ubica je odneo minimalan plen. Starica je živela sama šest godina od kada joj 
je umro suprug. Prema nalazima veštaka, zločinac je bio pod slabijim dejstvom 
alkohola, ali to nije bitno smanjilo njegovu uračunljivost.
Veće se opredelilo za najtežu kaznu pošto je u pitanju kvalifikovano ubistvo iz 
koristoljublja, a uzimajući u obzir i činjenicu da je optuženi već bio osuđivan 
za isto delo.