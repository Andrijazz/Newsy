> Izvor: matf
> Datum: 
> Rubrika: info_hronika
> Naslov: Knjiga "Glavni urednik" Aleksandra Nenadovića izišla iz štampe
> Članak:


Beograd - Knjiga "Glavni urednik - Politika i pad liberala, 1969-72." 
Aleksandra Nenadovića izašla je iz štampe u okviru proslave stogodišnjice lista 
Politika. Knjiga, koju je izdala Politika AD, predstavlja novinarsko 
svedočenje, pretežno zasnovano na izveštajima, osvrtima i komentarima 
objavljenim u dnevniku Politika o vremenu vladavine liberala u Srbiji. 
Nenadović, novinar koji je ceo radni vek proveo u Politici, nastoji u knjizi da 
otrgne od zaborava uspone i iskušenja tadašnje generacije Politikinih novinara, 
baveći se istovremeno i suštinom tadašnjeg reformskog pokreta koji je predvodio 
Marko Nikezić. Reč je o rukopisu koji kroz prizmu Politike prikazuje dramatična 
zbivanja u Srbiji s početka sedamdesetih godina prošlog veka, ali i o 
monografiji o samoj Politici i o njenim novinarima koji su se trudili da za 
vreme vladavine liberala, kao i u olujnom vremenu koje je usledilo posle 
njihovog kraha, ne zaborave dostojanstvo profesije, napisao je u pogovoru 
knjige profesor Vladimir Goati. Nenadovićeva knjiga biće promovisana danas u 13 
sati u Medija centru. 
Aleksandar Nenadović je u Politici prošao put od saradnika u beogradskoj 
rubrici do dopisnika iz inostranstva i glavnog urednika. Bio je prvi glavni 
urednik koga su na tu dužnost birali sami novinari i koju je obavljao od 1969. 
do 1972. Posle pada liberala, Nenadović je smenjen sa mesta glavnog urednika, 
izbačen iz partije a kasnije mu je, punih osam godina, bilo zabranjivano da se 
potpisuje svojim imenom ispod tekstova. Beta