> Izvor: matf
> Datum: 
> Rubrika: info_hronika
> Naslov: Željko Joksimović na sudu u Kraljevu izjavio
> Članak:


Kraljevo.- Ne osećam se krivim i mislim da je apsurdno što se nalazim na 
optuženičkoj klupi, jer ja sam zaslužni građanin ove zemlje-izjavio je na 
glavnom javnom pretresu Opštinskog suda u Kraljevu pevač Željko Joksimović. Po 
navodima privatne tužbe koju su decembra 2001. godine podneli Gordan Rašković i 
Saša Jevtović, ratni vojni invalidi iz Kraljeva , Željko Joksimović je u 
emisiji ,, Jedan pa tri,, na Televiziji Pink, izjavio da su ,, ratni vojni 
invalidi pokušali da ga reketiraju sa 50 odsto od zarade sa koncerta koji je 
održan u Kraljevu 18. novembra 2001. godine,,.
Na glavnom pretresu , koji je vodila sudija Olga Peković, Željko Joksimović je 
izjavio : ,, Ja sam samo preneo navode tužioca iz lista ,,Nacional" od 16. 
aprila 2002. godine, gde oni traže od mene javno izvinjenje i odštetu od šest 
miliona dinara,,. 
Ratni vojni invalidi Gordan Rašković i Saša Jevtović , koji su saslušani kao 
svedoci, izjavili su da od Željka i njegovih menadžera nikada nisu tražili šest 
miliona dinara i da samo žele da se dokaže krivično delo klevete. Advokati 
privatnih tužilaca i optuženog predložili su da se na narednom ročištu izvedu 
novi dokazi i pozovu novi svedoci. Novo ročište zakazano je za 15. septembar. A 
po izlasku iz sudnice Željko Joksimović je izjavio da ovo ne zaslužuje ni jedan 
građanin Kraljeva i da će to dugo pamtiti .
-U Kraljevo sam dolazio samo da držim koncerte i ubuduće ću samo zbog toga 
dolaziti- izjavio je Joksimović. Pred sudnicom je čekala veća grupa dece koja 
su od  pevača tražila autogram.