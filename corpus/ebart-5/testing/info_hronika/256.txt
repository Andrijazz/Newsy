> Izvor: matf
> Datum: 
> Rubrika: info_hronika
> Naslov: Beograd - Republička radna grupa za borbu protiv ptičjeg gripa sinoć je, 
> Članak:

povodom sumnje da se u Srbiji pojavio visoko patogeni virus ptičjeg gripa, 
pripremila uputstva sa preporukama građanima ugroženih područja i svim 
zdravstvenim radnicima u Srbiji, izjavio je predsednik te grupe Predrag Kon. 
Kon je za agenciju Beta rekao da će ta informacija hitno, stići u sve 
zdravstvene ustanove u Srbiji. Prema njegovim rečima, radna grupa je odlučila 
da ukaže građanima u zaraženom i u ugroženom području da je vrlo bitno da 
pažljivo i često peru ruke, jer se time uklanja potencijalno zarazni materijal 
sa kože i sprečava prenošenje bolesti. Ruke se, kako je kazao, peru tekućom 
vodom i običnim ili antibakterijskim sapunom a posle toga, "po mogućnosti 
dezinfikuju sredstvima na bazi alkohola". "To treba raditi nakon svih 
aktivnosti prilikom kojih može da dođe do kontakta sa izlučevinama od živine 
ili zagađenim predmetima i opremom", rekao je on i naglasio da bi građani 
trebalo da izbegavaju svaki direktan kontakt sa bolesnom i uginulom živinom i 
pticama, a da svaki slučaj prijave nadležnoj veterinarskoj službi. Prema 
njegovim rečima, u ugroženim područjima zabranjeno je i dodirivati površine 
zagađene izmetom ptica, a namirnice živinskog porekla treba obrađivati na 
minimum 60 stepeni Celzijusa, u trajanju od 30 minuta. "Ako se pojave simptomi 
kao što je temperatura, otežano disanje, treba da se poseti lekar i najvažnije 
je da se poštuju propisane veterinarske mere posebno prilikom ulaska i izlaska 
sa zaraženog područja i to važi za sve, uključujući i eventualno novinare i 
zdravstvene radnike. To niko ne treba da izbegava", kazao je Kon. Beta