> Izvor: matf
> Datum: 
> Rubrika: info_hronika
> Naslov: RRA traži objašnjenje od TV Foks
> Članak:


Beograd - Savet Republičke radiodifuzne agencije najavio je da će od 
nacionalnog emitera, televizije Foks, zatražiti izjašnjenje o početku 
emitovanja programa te kuće.
"Namera Saveta je da utvrdi sve činjenice u vezi sa eventualnim prekoračenjem 
zakonskog roka za početak emitovanja programa po dobijanju dozvole, što je bilo 
predmet javnih spekulacija", kaže se u jučerašnjem saopštenju Saveta RRA.
Republičkoj agenciji za telekomunikacije, kako se navodi u saopštenju, biće 
upućen zahtev da ispita tehničke mogućnosti za još nekoliko dodatnih 
radio-frekvencija na teritoriji radiodifuzne oblasti grada Beograda, kako bi se 
za taj region obezbedio maksimalan broj radio-stanica.
Savet je usvojio pravilnike u skladu sa izmenama i dopunama Zakona o 
radiodifuziji o proceduri izvršenja odluka Saveta RRA, uključujući ovlašćenje 
da se zapečate prostorije sa telekomunikacionim sredstvima i predajnikom radio 
ili TV kuća koje program emituju bez dozvole.
U saopštenju je precizirano da će RRA "u obavljanju tih poslova biti, koliko to 
zakon dozvoljava, strpljiva i fleksibilna, ali i istrajna u nameri da se Zakon 
o radiodifuziji do kraja primeni i u slučajevima radio - piraterije". 
Kao što je poznato, u Beogradu nakon okončanja konkursa za dodelu frekvencija, 
iz etra treba da nestane nekoliko televizijskih i više od dvadeset 
radio-stanica. Njih je RRA javnim oglasom prekjuče pozvala da same isključe 
predajnike, ne čekajući da to urade ovlašćena lica. Ukupan broj elektronskih 
medija u Srbiji, sa skoro osamsto registrovanih, prema planu RRA, treba da se 
prepolovi na oko 400. Do kraja godine treba da bude raspisan konkurs i za 
regionalne radio i TV stanice koje će od RRA dobiti dozvole za rad.