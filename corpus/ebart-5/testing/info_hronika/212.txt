> Izvor: matf
> Datum: 
> Rubrika: info_hronika
> Naslov: HERCEG NOVI - Kapetani Radomir Rajko Čavor iz Tivta i Milosav Cerović iz Herceg 
> Članak:

Novog, koji su upravljali brodovima "Vodena kočija" i "Odisej" koji su se u 
nedelju oko jedan sat sudarili u blizini Njivica kod Herceg Novog, privedeni su 
u ponedeljak u popodnevnim satima pred istražnog sudiju Osnovnog suda u Herceg 
Novom Zoricu Dabetić. Sudija Dabetić je posle ispitivanja osumnjičenima 
odredila jednomesečni pritvor, a za "Blic" je saopštila da su Čavor i Cerović 
izjavili da se ne osećaju krivim.

Drugi detalji iz istrage su službena tajna, a sudija Zorica Dabetić rekla je da 
će narednih dana nastaviti sa saslušanjem velikog broja svedoka koji su se 
nalazili na brodovima u trenutku nesreće.
Novljanska policija je saopštila da su kapetani osumnjičeni za teško delo 
protiv bezbednosti javnog saobraćaja. U sudaru brodova život je izgubio Branko 
Pavlović (23) iz Beograda, koji se nalazio na brodu "Odisej". Lakše je 
povređeno 14 osoba od kojih je 11 pušteno na kućno lečenje. 
Istražni sudija će saslušati i osobe koje su organizovale žurku koja je trebalo 
da bude na pučini na brodu "Vodena kočija". Neki od putnika koji su se nalazili 
na brodu "Odisej" izjavili su za "Blic" da će zbog pretrpljenog straha i 
izgubljenog novca i dragocenosti tužiti organizatore i vlasnika motornog broda 
"Odisej".