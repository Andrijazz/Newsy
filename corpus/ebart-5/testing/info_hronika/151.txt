> Izvor: matf
> Datum: 
> Rubrika: info_hronika
> Naslov: Pred Vojnim sudom istraga protiv Đorđa Pudlića i Mladena Popadića
> Članak:


BEOGRAD - Pred Vojnim sudom u Beogradu u toku je istraga protiv Đorđa Pudlića i 
Mladena Popadića, koji se sumnjiče za iznudu u pokušaju, potvrdio je "Balkanu" 
izvor iz Vojnog tužilaštva. Njih dvojica uhapšeni su u četvrtak. Pudlić je 
pušten da se brani sa slobode, ali je Popadić zadržan u Centralnom zatvoru. 
Popadić se, takođe, sumnjiči i za neovlašćeno držanje oružja, odnosno ručne 
bombe koja je pronađena kod njega.
Dvojica, kako se nezvanično tvrdi, vojnih specijalaca - pripadnika "Kobri" 
sumnjiče se, inače, za pokušaj iznude nad policajcem. Ime ovog policajca nije 
saopšteno, ali se za njega, navodno, takođe vezuju neki sumnjivi poslovi.
Popadić je, inače, radio kao policajac na Vojnoj akademiji u Beogradu, ali se i 
za njega i za Pudlića tvrdi da su bili angažovani i u obezbeđenju kontroverznog 
beogradskog biznismena Andrije Draškovića, koji je preživeo atentat 24. 
oktobra, na autoputu Šid-Beograd kada je ubijen njegov dugogodišnji 
telohranitelj, policajac Dejan Živančević Cicko iz Brusa.
Blizak prijatelj Andrije Draškovića rekao je juče za naš list da telohranitelje 
ovog kontroverznog biznismena ne zna po imenima, ali da je moguće da su Pudlić 
i Popadić bili zaposleni u njegovom obezbeđenju. Naime, prema rečima našeg 
sagovornika, u Draškovićevom obezbeđenju povremeno, pored policajaca, rade i 
pripadnici "Kobri". Na ovaj način, zaključuje on, za život su zarađivale i 
njihove kolege koje su obezbeđivale i druge žestoke momke sa beogradskog 
asfalta. Recimo, "Kobre" su čuvale i pokojne Zorana Davidovića Ćandu, Zorana 
Uskokovića Skoleta...