> Izvor: matf
> Datum: 
> Rubrika: info_hronika
> Naslov: Prve reakcije javnosti na prošlonedeljno pisanje Danasa o štrajku glađu 
> Članak:

Svetlane Đorđević

- Najoštrije osuđujemo nasilje, napade i pretnje kojima je izložena Svetlana 
Đorđević, autorka knjige "Svedočanstvo o Kosovu", u izdanju Fonda za 
humanitarno pravo iz Beograda, navodi se u pismu podrške koje je u ponedeljak 
potpisalo dvadesetak intelektualaca, zahtevajući time, između ostalog, i punu 
pažnju javnosti za ovaj slučaj. U pismu koje su potpisali i Mirjana Miočinović, 
Obrad Savić, Biljana Srbljanović, Vladimir Kopicl, Drinka Gojković i drugi, 
ističe se da je Svetlana Đorđević "iskreno i istinoljubivo progovorila o 
zločinima i kriminalu pojedinaca iz vlasti na Kosovu u vreme vladavine 
Slobodana Miloševića". Umesto da njena hrabrost bude podržana kao pravi 
patriotizam, Svetlana Đorđević je izložena nasilju istih onih ljudi koji su se 
bavili kriminalom i činili zločine na Kosovu. Zahtevamo od lokalnih vlasti u 
Vranju i odgovornih republičkih vlasti u Srbiji da na pravi način zaštite 
Svetlanu Đorđević umesto što je pod vidom tobožnje zaštite izlažu novom 
nasilju. Takođe, tražimo da se otkriju napadači koji su joj ugrozili život. 
Ukoliko se vlasti ogluše o svoju obavezu, to će biti još jedan dokaz da nismo 
izašli iz vremena pravne i građanske nesigurnosti i otvorenog nasilja kakvo je 
vladalo do 5. oktobra 2000. godine", zaključuje se u pismu.
- Ta knjiga otkriva zastrašujuće detalje svakodnevice na Kosovu tokom 90-tih 
godina - kaže za Danas jedan od potpisnika pisma podrške, književnik Filip 
David.
- Kao obična žena, taksistkinja, Svetlana Đorđević je bila u prilici da 
neposredno vidi koliki je zapravo stepen korupcije i samovolje postojao u 
vlasti i policiji na Kosovu u vreme kada su Albanci bez sumnje bili građani 
drugog reda. Zbog svoje odluke da progovori o svemu što je videla, Svetlana 
Đorđević je izložena ponižavanju i svojevrsnom linču. Dakle, njena knjiga je 
zaista privukla pažnju, ali umesto da se povede temeljna istraga o događajima i 
ljudima o kojima piše, posebno onima koji su i danas njeni sugrađani, Svetlana 
Đorđević je ponovo njihova žrtva jer je narušila zaveru ćutanja i postala 
prepreka skrivanju činjenica - navodi Filip David i ocenjuje da je aktuelno 
stanje na Kosovu u znatnoj meri posledica nespremnosti Beograda da se o 
zločinima otvoreno razgovara. 
- Ako želimo da se ljudi vrate na Kosovo, da se tamo život normalizuje, zavera 
ćutanja se mora prekinuti. Jučerašnja izjava Nebojše Čovića da nam je dosta 
Haga, ukazuje da još uvek nije uspostavljen jasan odnos prema zloupotrebama, 
kriminalu i najtežim zločinima počinjenim za vreme vladavine Slobodana 
Miloševića. Naime, osim nekoliko izručenja, motivisanih, pre svega, političkim 
pritiskom, a ne moralnim razlozima, ovo društvo još ništa nije učinilo da osudi 
zločine. Izuzimajući naravno napore u nevladinom sektoru, zbog kojih su NVO 
neprekidno na crnim listama - zaključuje David.
Nakon objavljivanja knjige "Svedočastvo o Kosovu" prošle godine, u kojoj 
Svetlana Đorđević u formi dnevničkih zapisa beleži svoju svakodnevicu u 
nasilnom okruženju u kom su najčešće mete albanski civili, autorka je u svom 
rodnom gradu Vranju označena kao "neprijatelj srpstva". Nakon niza pretnji i 
ponižavanja, na dan predsedničkih izbora 27. juna Svetlana Đorđević napadnuta 
je u svom stanu. Maskirani napadač ubrizgao joj je po svemu sudeći jak sedativ, 
naredio joj da porekne svoje pisanje i kaže da je knjiga naručena, ostavivši 
joj u ruci crvenu ružu. Zbog ovog nedvosmislenog simbola Crvenih beretki i 
sličnosti sa ranijim napadom na sestru Zorana Đinđića, Fond za humanitarno 
pravo uputio je zahtev SUP Vranje da pruži svu potrebnu zaštitu Svetlani 
Đorđević kako se slični napadi ne bi ponovili. Pre desetak dana, tačnije u 
ponedeljak, 9. avgusta, Svetlana Đorđević stupila je u štrajk glađu u želji da 
ukaže na nepodnošljiv položaj u kom se već mesecima nalazi i istakne da sama 
nema snage da se bori. Prema njenim rečima, istragu o napadu vodi inspektor 
koga pominje u svojoj knjizi, dok je većina policajaca iz vranjskog SUP 
službovala na Kosovu i Svetlanino svedočenje doživljava kao direktnu opasnost. 
- Pet godina sam na Kosovu živela u surovom svetu demonstriranja moći i 
policijske sile prema svima koji su drugačiji. Dobro znam kolika je ta moć i 
šta sve može da se uradi običnom čoveku. Sada sam ponovo doživela da mi ta moć 
direktno određuje sudbinu. Obezbeđuje me policija koja mi je jednom već 
narušila zdravlje i uništila život, vode istragu tako što mi otvoreno prete. 
Posebno otežavajuća okolnost je što sam upravo o policiji sa juga Srbije u 
knjizi govorila kao o najsurovijoj, i danas stojim iza svojih reči. A sada sam 
upravo u njihovim rukama, oni odlučuju o mom životu, rekla je Svetlana Đorđević 
u razgovoru za Danas. 
- Kada se knjiga pojavila mnogi su se uznemirili, pre svega zato što njen autor 
nije neki poznat pisac kome je dozvoljeno da govori o bilo čemu bez mnogo 
odgovornosti, već obična žena koja jednostavno više nije mogla da ćuti o svemu 
što je videla na Kosovu. Neposredno je svedočila o paljenju i pljačkanju, 
osećala je smrad iz "Obilića". Očigledno je da je svojim pisanjem ugrozila 
mnoge koji su mislili da će se zločini zaboraviti, posebno u Vranju jer tamo 
gotovo da nema policajca koji nije služio na Kosovu. U Vranju žive i bivši 
pripadnici Crvenih beretki, bivši dobrovoljci, civili koji su učestvovali u 
pljačkama za vreme bombardovanja. Međutim, do danas nije pokrenut ni jedan 
krivični postupak o tim događajima, mada mnogi znaju šta se dešavalo - kaže za 
Danas Nataša Kandić, direktor Fonda za humanitarno pravo.
- Policija je reagovala kada je Fond za humanitarno pravo zahtevao zaštitu za 
Svetlanu Đorđević, ali se u praksi pokazalo da je važnije zaštititi one koji bi 
mogli biti osumnjičeni za zločine. Zbog toga policijska zaštita koju Svetlana 
ima deluje kao svojevrsno zastrašivanje. Jedini izlaz za nju jeste da se ona 
skloni iz te sredine. Ja lično ne očekujem nikakvo razjašnjenje napada na 
Svetlanu, mislim da se policija time ni ne bavi jer je ograničena svojom 
prošlošću. Kad bi otkrili ko je izvršio taj napad, otvorili bi priču o Crvenim 
beretkama i ratnim zločinima, a to je prag na kom će se svaka istraga 
zaustaviti. U Srbiji ne postoji spremnost da se ta pitanja otvore, svaki 
pokušaj izaziva gotovo instinktivnu blokadu, koja je najpre politička ali se 
prenosi i na institucije sistema -zaključuje sagovornica Danasa.