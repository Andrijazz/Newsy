> Izvor: matf
> Datum: 
> Rubrika: info_hronika
> Naslov: BEOGRAD - Supružnici Mladen (40) i Brankica (37) Berendika i njihov 
> Članak:

šesnaestogodišnji sin Mijat, žrtve stravične porodične tragedije, sahranjeni su 
juče na Novom bežanijskom groblju u Beogradu. Do večne kuće ispratilo ih je 
više od dve stotine rođaka i prijatelja, među kojima je najviše bilo školskih 
drugova, kako pokojnog Mijata, tako i njegovog tri godine starijeg brata 
Dragana.
- Ljudi moji, ne daj bože nikome ovako nešto. Ajd, što ubi muža i sebe, al' što 
ubi nedužno dete - naricala je jedna žena u crnini.
Posle opela, ispred kapele je formirana povorka. Na čelu su trojica muškaraca 
nosili krstove, a za njima se otegla nepregledna kolona mladića i devojaka sa 
vencima i cvećem u rukama. Jecaji i naricanje pratili su pogrebna vozila, sa 
telima troje Berendika.
Tragedija ove porodice, podsećamo, odigrala se pre pet dana u njihovoj, tek 
kupljenoj kući u naselju Kumodraž, gde je Branica, macolom, najpre ubila 
srednjeg sina Mijata, a potom i supruga Mladena. Ubica je posle svirepog 
krvoprolića, obavestila policiju o zločinu, a zatim otišla do zgrade u Ulici 
vojvode Stepe, gde je porodica Berendika donedavno živela i skočila sa 13 
sprata kroz svetlarnik. Nesretna žena je umrla na licu mesta.
Masakr u porodičnoj kući preživeli su Brankičin i Mladenov četvorogodišnji sin 
Veljko i njegov najstariji brat Dragan. Veljko je u vreme zločina bio u gostima 
kod rođaka u Sremskoj Mitovici, a Dragan je bio kod druga.
Nezvanično, Brankica se na stravični zločin i samoubistvo odlučila jer više 
nije mogla da podnese da je suprug svakodnevno zlostavlja, ali i saznanje da se 
srednji sin drogira.