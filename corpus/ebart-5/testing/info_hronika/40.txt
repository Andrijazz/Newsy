> Izvor: matf
> Datum: 
> Rubrika: info_hronika
> Naslov: OEBS i NATO zajednički rade na ulasku Srbije i Crne Gore u Partnerstvo za mir
> Članak:


Beograd - Šef misije OEBS u Beogradu Mauricio Masari izjavio je juče da ta 
organizacija zajedno sa NATO nastoji da "prokrči put" ulasku SCG u Partnerstvo 
za mir, ali je naglasio da je neophodno da državna zajednica postavi sebi 
ciljeve koji bi do kraja godine omogućili ulazak u taj program. 
Na kursu NATO u beogradskoj kasarni "Topčider", Masari je rekao da OEBS 
direktno i indirektno sarađuje sa NATO u regionu jugoistočne Evrope u cilju 
stvaranja stabilnosti i sprečavanja daljih konflikata. Prema njegovoj oceni, 
OEBS u SCG je suočena sa brojnim teškoćama koje su posledica višegodišnje 
izolacije zemlje i nepostojanja demokratskih odnosa, a ogledaju se u problemu 
birokratije i prisustvu "ostataka starog režima". 
- Sve to čini da razvoj zemlje ide cik-cak, a ne pravom linijom - rekao je 
Masari, ističući važnost da zakoni, čiju izradu je pomogao OEBS, pre svega onaj 
o ratnim zločinima, dožive adekvatnu primenu u Srbiji. Masari je naglasio 
važnost reforme pravosudnog sistema u Srbiji i obuke mladih političara, 
podsećajući da OEBS u srpskom parlamentu sprovodi jedan takav kurs. Beta