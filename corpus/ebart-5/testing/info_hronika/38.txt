> Izvor: matf
> Datum: 
> Rubrika: info_hronika
> Naslov: Najnovije istraživanje Strateškog marketinga ukazuje na pad popularnosti 
> Članak:

vodećih stranaka i političara 

Beograd - Popularnost većine vodećih političara i stranaka u Srbiji je u padu, 
a broj neopredeljenih birača je porastao na 36 odsto, pokazalo je najnovije 
istraživanje agencije Strateški marketig, koje prenosi Beta. Stručnjaci 
Strateškog marketinga ocenjuju da rezultati ankete u celini pokazuju kako u 
ovom trenutku za osvajanje natpolovične vlasti u parlamentu ne bi bila dovoljna 
koalicija dve jače političke grupacije, nego najmanje tri. 
U anketi sprovedenoj od 19 do 23 juna 1.517 ispitanika Demokratska stranka je 
zadržala vodeću poziciju, sa podrškom od 18 odsto anketiranih birača, ali je 
njena popularnost opala u odnosu na mesece nakon ubistva srpskog premijera 
Zorana Đinđića, kada je premašivala 20 odsto. Druga po snazi partija je 
Demokratska stranka Srbije, koja je sa 15 odnosno 14 odsto u prethodna dva 
meseca pala na 13,4 odsto. 
Porast popularnosti u odnosu na dva prethodna meseca beleži G17 Plus, koja je 
sa 11 skočila na 12 odsto podrške. Vidljiv oporavak beleži Srpska radikalna 
stranka za koju se izjasnilo sedam odsto anketiranih. Socijalistička partija 
Srbije je sa tri dospela do 4,4 odsto podrške i poslednja je na listi stranaka 
koje bi, shodno rezultatima tog istraživanja, mogle da računaju na ulazak u 
parlament. 
Popularnost svih vodećih političara, izuzev lidera radikala Vojislava Šešelja, 
je u padu u odnosu na prethodne mesece. Šešelj se sa 13 odsto pozitivnih 
glasova u prethodnim mesecima popeo na 17 odsto. Najbolje ocenjeni političari i 
dalje su guverner Narodne banke Jugoslavije Mlađan Dinkić i ministar finansija 
Božidar Đelić, sa po 43 odsto pozitivnih i 24, odnosno 23 odsto negativnih 
poena. Lider G 17 Plus Miroljub Labus ima 40 odsto pozitivnih i 36 odsto 
negativnih, ministar inostranih poslova Goran Svilanović 36 odsto pozitivnih i 
29 odsto negativnih, a ministar odbrane Boris Tadić 34 odsto pozitivnih i 24 
odsto negativnih poena. Svi ostali političari imaju više negativnih nego 
pozitivnih poena. Lider DSS Vojislav Koštunica ima 36 odsto negativnih i 25 
odsto pozitivnih, a premijer Srbije Zoran Živković 39 odsto negativnih i 24 
odsto pozitivnih poena. 
Na začelju liste političara i dalje je bivši jugoslovenski predsendik Slobodan 
Milosević, o kome negativno misli 60 odsto anketiranih, a pozitivno 13 odsto. 
Kao najvažnije probleme 37 odsto anketiranih je navelo nezaposlenost, 26 odsto 
životni standard, 19 odsto kriminal i korupciju, a 11 odsto političke 
konflikte. Za prevremene izbore se izjasnilo 55 odsto anketiranih, što je manje 
nego pre mesec dana. Oko 42 odsto anketiranih smatra da za izbor predsednika 
Srbije treba sačekati donošenje novog ustava, a oko 32 odsto da predsednika 
treba izabrati po pravilima koja sada važe. Čak 48 odsto anketiranih nema 
"svog" kandidata za predsendika Srbije. Jedina dva imena koja je pominjao 
značajniji procenat anketiranih su Labus, sa oko 12 odsto glasova, i Koštunica 
sa oko 11 odsto glasova. Šešelja kao kandidata za predsednika pomenulo je oko 
četiri odsto ankertiranih. Više od dva odsto glasova još imaju Tadić, Živković 
i Milošević.