> Izvor: matf
> Datum: 
> Rubrika: info_hronika
> Naslov: 04. 08.
> Članak:


PRE PET GODINA - Vojnik Nemanja Livić iz Beograda i razvodnik po ugovoru 
Aleksandar Njagul iz Pančeva, poginuli su u pokušaju da spreče ilegalni 
prelazak albanskih ekstremista na Kosovo i Metohiju kao i njihove napade na 
objekte VJ.

PRE DVE GODINE - Dva maskirana napadača opljačkala su "Beopetrolovu" benzinsku 
pumpu u Boru. Njih dvojica su od prodavca Dejana Mihajlovića, preteći mu 
pištoljem i nožem, tražili da im preda torbu sa novcem. Nezadovoljni što se u 
tašni nalazilo svega nekoliko hiljada dinara, napadači su prodavca uveli u 
prostorije pumpe i tražili ključ od sefa. Pošto im Mihajlović nije predao 
ključeve od sefa, razbojnici su ga udarili pištoljem po glavi i uzeli mu ključ. 
Pljačkaši su iz sefa uzeli preko 100.000 dinara, da bi potom pobegli u 
nepoznatom pravcu.

PRE GODINU DANA - Iz Instituta za transfuziju krvi, u Ulici Svetog Save 39, 
trojica nepoznatih razbojnika odnela su oko dva i po miliona dinara namenjenih 
za isplate plata zaposlenih. Kada je novac donet u prostorije instituta, petoro 
radnika počelo je da broji novac i raspoređuje. Ubrzo zatim su ušli pljačkaši i 
u uz povike: "Ovo je pljačka" i "Predajte novac ili ćemo pucati", uperivši 
pištolj u jednu od blagajnica. Kada su uzeli novac, počeli su panično da beže 
pošto su žene iz drugih kancelarija čuvši šta se događa počele da vrište. 
Prilikom bežanja, novac im je ispadao. Jednom od pljačkaša ispala je kutija sa 
novcem, jer se sapleo na izlazu iz instituta.