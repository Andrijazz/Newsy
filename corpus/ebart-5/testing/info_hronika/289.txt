> Izvor: matf
> Datum: 
> Rubrika: info_hronika
> Naslov: ISTRAGA EKSPLOZIJE U BARIČU NIJE POKRENUTA
> Članak:


Protiv četiri osobe podneta je krivična prijava zbog eksplozije u pogonu 
namenske industrije u fabrici "Prva iskra" Barič, potvrdila je Mirjana Ilić, 
zamenik okružnog javnog tužioca.
Ona nije mogla da navede imena osoba koje se terete da su odgovorne za 
ugrožavanje opšte sigurnosti. Prema njenim rečima, istraga o eksploziji u 
"Prvoj iskri" zasad nije pokrenuta jer Okružno javno tužilaštvo u Beogradu još 
nije dobilo zapisnik o uviđaju sa mesta nesreće.
"Čekamo zapisnik o uviđaju bez koga ne možemo ništa da uradimo, jer je to 
veliki dokaz u postupku iz koga se vidi šta je pronađeno na licu mesta, a od 
toga će zavisiti i šta će tužilaštvo potom preduzeti", istakla je Ilićeva.
U eksploziji više stotina kilograma trotila u pogonu "Prve iskre" u Bariču, 
koja se dogodila 29. maja ove godine, život su izgubili Radovan Bomeštar (47), 
Živko Lazarević (49) i Nenad Stanković (36). Lakše telesne povrede tada su 
zadobili Jasmin Pekarić (22), Momčilo Nikolić (50) i Goran Tmušić (40). 
(Tanjug)