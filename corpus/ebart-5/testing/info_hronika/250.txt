> Izvor: matf
> Datum: 
> Rubrika: info_hronika
> Naslov: Loznica - Oko 1.100 Lozničana dobilo je jednokratnu pomoć tokom prošle godine, 
> Članak:

što je za oko deset odsto više lica nego 2004. godine, saopšteno je u Centru za 
socijalni rad u Loznici.  Jednokratna pomoć korišćena je za kupovinu životnih 
namirnica, nabavku lekova, te pribavljanje potebnih dokumenata i putne troškove 
korisnika, a obezbeđena je iz budžeta opštine.  Istovremeno je materijalno 
obezbeđenje koristilo 478 lica, dok je u prošloj godini ukupno registrovano 197 
korisnika tuđe nege na području lozničke opštine.  
Sredstva za ove namene obezbeđena su iz republičkog budžeta i redovno su 
uplaćivana korisnicima. Materijalno obezbeđenje koristili su nosioci 
domaćinstava čiji članovi ne ostvaruju nikakve prihode po osnovu rada, ili čiji 
prihodi po članu domaćinstva nisu prelazili nivo socijalne sigurnosti koji 
trenutno iznosi 3.941 dinar. Mesečna naknada korisnicima kućne nege trenutno 
iznosi 4.926 dinara, i redovno se usklađuje sa rastom troškova života.
U Centru kao poseban problem ističu činjenicu da je loznička privreda u 
potpunom kolapsu, te da se veliki broj radnika vode kao zaposleni, iako su im 
primanja izuzetno mala i jedva prelaze nivo socijalne sigurnosti. Beta