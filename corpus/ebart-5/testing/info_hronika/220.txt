> Izvor: matf
> Datum: 
> Rubrika: info_hronika
> Naslov: Zabrinjavajući nalazi Zavoda za zaštitu zdravlja Rasinskog okruga 
> Članak:


Kruševac - U više od 80 odsto mlečnih proizvoda i oko 10 odsto uzoraka mesa i 
mesnih prerađevina, koje je analizirao Zavod za zaštitu zdravlja Rasinskog 
okruga, pronađene su bakterije. To je rečeno agenciji Beta u Odeljenju za 
kontrolu životnih namirnica Zavoda.
Od kontrolisana 194 uzorka mesa, 16 je pokazalo mikrobiološku neispravnost zbog 
prisustva bakterije ešerihije koli, a od 439 briseva uzetih od radnika koji su 
u kontaktu sa mesom, 161 je bio neispravan. "Mnogo veći broj briseva pokazao je 
neispravnost, nego broj uzoraka mesa koje smo kontrolisali, što ukazuje da je 
naša higijena na lošem nivou", rekao je pomoćnik direktora Zavoda za zaštitu 
zdravlja Rasinskog okruga, Mihajlo Petković. U skoro svakoj mesari koja je 
tokom leta kontrolisana, pronađen je bar jedan bris koji je bio neispravan, i 
da su uglavnom pronađene klice i indikatori fekalnog zagađenja, najčešće na 
daskama za sečenje, mašinama za mlevenje mesa, kao i na aparatima koji služe za 
preradu sirovog mesa. Čak 80 odsto uzoraka sirovog mleka, kajmaka i sira 
pokazalo je mikrobiološku neispravnost i prisustvo bakterije ešerihije koli.
Protiv osoba u čijim radnjama je pronađeno neispravno meso u toku je podnošenje 
prekršajnih prijava.  Beta 