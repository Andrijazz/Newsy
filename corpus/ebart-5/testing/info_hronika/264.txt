> Izvor: matf
> Datum: 
> Rubrika: info_hronika
> Naslov: Nepoznati muškarac nađen juče ujutru mrtav u Ripnju
> Članak:


Telo muškarca starog oko 40 godina, pronađeno u kanalu pored puta u naselju 
"Kolonija" u Ripnju

BEOGRAD - Za sada neidentifikovani muškarac, star oko 40 godina, nađen je juče 
mrtav u kanalu kraj puta, u naselju "Kolonija" u Ripnju. Telo je, prema 
nezvaničnim informacijama, oko 6.30 sati ugledala radnica STR "Hladni izvor" i 
o tome odmah obavestila policiju.
- Ležao je zgrčen između žičane ograde i barake. Na sebi je imao samo gaćice, 
dok su mu cipele i čarape bile na krovu šupe. Tek izbliza smo videli da mu je 
glava razbijena, celo telo u modricama i krvavim podlivima, a šake i podlaktice 
su skroz izubijane. Verovatno je tu izbačen iz vozila i dotučen kamenim blokom 
jer je krv isprskala zid barake, a kraj ograde je nađen i okrvavljeni kamen - 
ispričao je Dragan Filipović, vlasnik prodavnice i kuće u čijem dvorištu je 
nađeno telo.
Slika na licu mesta i posle nekoliko sati bila je jeziva. Policija je obavljala 
uviđaj na samoj kolovoznoj traci, gde su na crnu plastičnu foliju položili telo 
nepoznatog muškarca. Sa druge strane puta stajali žitelji okolnih kuća i 
posmatrali stravičnu scenu. I sa nekoliko metara udaljenosti mogla se videti 
skoro smrvljena i krvlju oblivena glava muškarca u crnim "boksericama". Šake su 
mu takođe bile krvave, a podlaktice modre od silnih podliva, što, prema 
mišljenju policijskih eksperata ukazuje da se do zadnjeg trena branio i borio 
za svoj život.
Tokom uviđaja, kako nezvanično saznajemo, lekari su konstatovali da je 
nesrećnom čoveku, pored ostalih povreda, naprsla lobanja i polomljen nos, pa 
pretpostavljaju da je stravično pretučen, a zatim i dotučen nekim tupim 
predmetom. Od policajaca na licu mesta saznali smo da mrtvog muškarca niko od 
lokalnih čuvara reda, ali i stanovnika tog dela Ripnja nije prepoznao, pa se 
sumnja da nije iz tog naselja, već da je u toku noći dovezen iz za sada 
neutvrđenog pravca. Da li je već bio mrtav, kada su ga ubice prebacili preko 
žičane ograde, ili je u kanalu pored puta prvo dotučen, pokazaće dalja istraga.
Po nalogu dežurnog istražnog sudije telo je upućeno u Institut za sudsku 
medicinu u Beogradu, pa će se obdukcijom utvrdili identitet žrtve, ali i tačno 
vreme i uzrok smrti.