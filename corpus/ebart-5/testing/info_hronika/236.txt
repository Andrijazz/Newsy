> Izvor: matf
> Datum: 
> Rubrika: info_hronika
> Naslov: Zašto novine u državnom modelu finansijske podrške porodici ne računaju na peto 
> Članak:

dete

Beograd - Osim što, s jedne strane, uvodi roditeljski dodatak i za prvo dete, 
Predlog zakona o izmenama i dopunama Zakona o finansijskoj podršci porodici, 
čiji je nacrt u četvrtak usvojila Vlada Srbije, s druge strane, ne predviđa 
roditeljski dodatak i za porodice sa petoro i više dece. Razlog za takvo 
rešenje je dalji nastavak politike nataliteta i podsticanje prirodnog 
priraštaja, objašnjava za Danas ministar rada, zapošljavanja i socijalne 
politike Slobodan Lalović.  
- To je zatečena procena i rešenje koje je u sistemu prisutno već više godina, 
a deo je određene politike u oblasti nataliteta i ona se u ovom trenutku ne 
menja. Stručna procena je da država treba finansijski da podržava porodicu sa 
najviše četvoro dece, jer je četvrto dete zapravo prirodni priraštaj. Zbog toga 
se i roditeljski i dečji dodatak utvrđuju do četvrtog deteta - kaže naš 
sagovornik.
Lalović napominje da politika nataliteta istovremeno mora da podrazumeva i 
određenu kontrolu i "podsticanje željenog cilja". Kako je rekao, idealna 
situacija ili željeni cilj u Srbiji je potreba za porodicom sa četvoro dece, a 
to znači obnovu i rast stanovništva, ali "na kontrolisan način".
U budžetu za iduću godinu za sprovođenje pomenutog zakona predviđeno je nešto 
više od 19 milijardi dinara, i to najvećim delom za ostvarivanje prava na dečji 
dodatak, naknade za vreme porodiljskog odsustva i roditeljski dodatak. Budući 
zakon predviđa da će roditeljski dodatak od 20.000 dinara biti isplaćivan i za 
prvo dete. Dodaci za drugo, treće i četvrto dete biće isplaćivani tokom 24 
meseca, i to za drugo dete u iznosu od 76.000 dinara (mesečno 3.166 dinara), za 
treće 136.000 (mesečno 5.700), a za četvrto 182.000 dinara (mesečno 7.600). 
Ostvarivanje socijalnih prava biće olakšano i time što sredstva dobijena na 
ovaj način, uključujući i dečji dodatak više neće ulaziti u cenzus za 
ostvarivanje socijalnih prava, rekao je Lalović. Iznosi iz ovog zakona će, 
prema Lalovićevim rečima, biti usklađivani dva puta godišnje - 1. aprila i 1. 
oktobra. 
Naknade za porodilje će ubuduće biti u visini naknade koju bi porodilje 
ostvarile da rade, umesto dosadašnjeg iznosa poslednje isplaćene zarade. 
Obrazlažući ovu izmenu, ministar kaže da bi dalja primena dosadašnje 
regulative, zbog "široke zloupotrebe" i "drastičnih manifestacija", državni 
budžet stajala oko milijardu dinara. 
- Od 2002. od kada se primenjuju ovi propisi, u praksi je uočena veoma široka 
pojava zloupotreba tog zakonskog rešenja. Raznorazni tipovi su se dosetili da 
pre početka korišćenja porodiljskog odsustva drastično povećaju poslednju platu 
svojoj radnici. Još češće se dešavalo da poslodavac radnicu zaposli deset ili 
15 dana pre tog odsustva i onda joj definiše enormno veliku platu u odnosu na 
svoje preduzeće. Moja osnovana pretpostavka je da su oni davali tim radnicama 
značajno manji deo, a za sebe su uzimali lavovski deo naknade koju je država 
bila dužna da plati porodilji. To je ništa drugo nego kriminal i vrhunski 
bezobrazluk - zaključuje Lalović. On tvrdi da, zbog širine zloupotreba i gotovo 
nemogućeg dokazivanja, nije bilo drugog načina da se to eliminiše. 
Zakonom o socijalnoj zaštiti i obezbeđivanju socijalne sigurnosti građana, kako 
je kazao ministar rada, predviđeno je povećanje naknada za tuđu negu i pomoć 
osobama sa invaliditetom, i to u visini od 70 odsto prosečne zarade, što će, 
kada počne primena zakona, biti oko 12.500 dinara. Oko 70 hiljada građana koji 
koriste pravo na ovaj dodatak, nove iznose će, ukoliko zakon bude usvojen, 
početi da primaju od 1. jula 2006. Povećana će biti i naknada stopostotnim 
invalidima, a novi zakon će, prema rečima ministra, pokušati i da ispravi 
nepravdu prema oko 5.500 dece sa invaliditetom, koja su prema propisima iz 
1992. dosad primala invalidnu pomoć nešto veću od 2.000 dinara. 