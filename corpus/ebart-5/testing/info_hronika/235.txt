> Izvor: matf
> Datum: 
> Rubrika: info_hronika
> Naslov: CRNA GORA U MREŽI ORGANIZOVANOG KRIMINALA (2)
> Članak:


Bombaški napadi na gradilište hotela "Splendid" pokrenuli državnu akciju protiv 
sve bezobzirnijeg podzemlja

Odlazak italijanskih gangstera iz Bara i drugih primorskih gradova nije doneo 
olakšanje građanima Crne Gore. Naprotiv, u poslednje dve godine odigrala se 
serija zločina ispisanih prepoznatljivim rukopisom "domaće" mafije. Brutalna 
ubistva u "sačekušama", otimačine, trgovina narkoticima, bombaški napadi na 
objekte u izgradnji... Sve je nedvosmisleno govorilo da su osiljeni crnogorski 
mafijaški klanovi krenuli u obračun sa državom i sa svima onima koji im stoje 
na putu.
Jedan od nekoliko ključnih događaja koji su prinudili vlast da objavi rat 
organizovanom podzemlju bio je slučaj "Splendid". Gradilište superluksuznog 
hotela u Bečićima našlo se minulog leta na udaru nekoliko uzastopnih napada.
Prva jaka detonacija odjeknula je 9. juna u svitanje, kada je u prizemlju 
zgrade eksplodirao plastični eksploziv, a druga 21. juna, nešto posle ponoći, 
kada je ubojita naprava bačena u dvorište radničkog naselja u krugu gradilišta. 
Treća je usledila 12. jula, a prethodili su joj rafalni pucnji iz automatskog 
oružja. Pretpostavlja se da je obezbeđenje reagovalo i pripucalo na "sumnjiva 
lica". Nedavno je osujećen i četvrti napad. U blizini objekta nađena je "zolja" 
koja je bila spremna za akciju. Samo spletom srećnih okolnosti nije 
upotrebljena.
Zašto je nekome zasmetala izgradnja elitnog hotela? I kome? Ekskluzivno za 
"Politiku", na ova i druga pitanja odgovara Žarko Radulović, suvlasnik firme 
"Montenegro stars hotels grup" koja je investitor radova na izgradnji novog 
hotela. Ovaj kršni Crnogorac ne želi da napusti Budvu, niti gradilište na kojem 
će nići velelepni hotel. Iza njega stoji brojna porodica i mnoštvo prijatelja. 
A ko su njegovi neprijatelji?
- To će policija da kaže - uveren je Radulović. - Dok ga ne osude, niko nije 
kriv. Ja ne znam ko je kriv, ali znam ko je prav. Motiv? Pa, to je jasno. 
Reket! Doduše, ima i nešto više od toga. Ovo je sukob dva sistema, starog, 
prevaziđenog, i novog, koji naša firma reprezentuje. A oni koji predstavljaju 
taj stari sistem sigurno neće uspeti. Oni su osuđeni na propast, njihovo vreme 
je prošlo. Ništa nas nije poremetilo, sve ide ka krajnjem cilju, a to je 
otvaranje hotela sa pet zvezdica u junu iduće godine. Mi sad ne možemo nazad. 
Branićemo se kako znamo i umemo. Obezbeđenje? Da, angažovali smo ljude, ali 
treba znati da obezbeđenje nikada nije spaslo nekoga kome je suđeno...
Radulović otkriva da je jedan od suvlasnika "Montenegro starsa" istaknuti ruski 
biznismen, koji je već poznat po poslovnim uspesima u nekim evropskim zemljama. 
To što je on Rus ne znači i da je problematičan. Naprotiv, nastavlja naš 
sagovornik, neko ko želi da nešto prikrije, sigurno neće da se eksponira u 
hotelijerstvu, jer tu nema skrivanja.
- Druga je stvar što nam ne pada na pamet da sada reklamiramo jednog od naših 
suvlasnika. Uostalom, u razvijenom svetu se smatra izlišnim pitanje ko je 
vlasnik neke uspešne firme. Da li se zna ko su vlasnici "Koka-Kole"? Ne zna se 
i to niko i ne pita jer spada u domen poslovne tajne. Ja mogu da kažem da je 
"Montenegro stars" firma koja je pre tri godine registrovana u Privrednom sudu, 
da je u njoj mešoviti crnogorsko-inostrani kapital. Mi smo firma koja je za 
poslednje dve godine uplatila 10 miliona evra u budžet Crne Gore od svojih 
poslova. Zar to ne govori nešto? Optužuju nas za pranje novca. Koješta. Pa, ne 
pere se novac u hotelijerstvu, to je nemoguće.
Posle nekoliko meseci tapkanja istrage u mestu budvanska policija je uhapsila 
Alena Kožara iz Bara, osumnjičivši ga na osnovu DNK analize da je sa još 
nekoliko osoba učestvovao u bombaškim napadima. Bilo je jasno da svi tragovi 
vode upravo
do ove crnogorske luke, u kojoj je donedavno bila instalirana ekspozitura 
italijanske "Svete ujedinjene krune", a koja je danas baza najmoćnije "domaće" 
gangsterske organizacije u Crnoj Gori, takozvanog "BB klana".
Prema operativnim podacima Odeljenja za suzbijanje organizovanog kriminala 
MUP-a i Agencije za nacionalnu bezbednost, "BB klan" (početna slova gradova 
Bara i Budve, odakle potiču bosovi) stoji najmanje iza tri povezana i ključna 
događaja koji su pokrenuli državnu akciju protiv podzemlja: ubistva glavnog 
urednika dnevnog lista "Dan" Duška Jovanovića, bombaških napada na "Montenegro 
stars hotels grup" i likvidacije visokog policijskog operativca Slavoljuba 
Šćekića, koji je istraživao prva dva slučaja.
Obračun protiv pripadnika barsko-budvanske "osovine" je u toku.

(Sutra: Pozovi "BB" radi ubistva)