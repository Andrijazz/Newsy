> Izvor: matf
> Datum: 
> Rubrika: info_hronika
> Naslov: Tajni agenti otkrivaju pripadnike organizovanog kriminala
> Članak:


Prikrivenog islednika postavlja ministar policije ili direktor BIA. On ne sme 
biti lice iz kriminogene sredine i mora biti dobro obučen za složene i opasne 
zadatke koji ga čekaju

BEOGRAD - Prvi srpski tajni agent proveo je godinu dana ubačen u redove 
saobraćajne mafije. On je svakodnevno radio na prikupljanju dokaza koji su 
doveli do toga da grupa od 17 ljudi, koja je osumnjičena da je naplaćivala 
novac od osiguranja lažirajući saobraćajne udese, završi u pritvoru.

Identitet svakog tajnog agenta, pa i prikrivenog islednika koji je otkrio ovu 
kriminalnu grupu, jeste najstrože čuvana tajna. Javnost neće ugledati njegovo 
lice čak ni u slučaju da agent mora da svedoči pred sudom o dokazima koje je 
prikupio tokom boravka u kriminalnoj organizaciji.
Tomo Zorić, portparol Specijalnog tužilaštva, izrazio je zadovoljstvo radom 
tajnog agenta na slučaju saobraćajne mafije i uporedio ga sa čuvenim agentom 
FBI Džozefom Pistonijem čije je lažno ime bilo Doni Brasko. 

najpoznatiji agent
- Jedan od najzapaženijih slučajeva u praksi SAD u borbi protiv organizovanog 
kriminala jeste aktivnost agenta Pistonija, koji je od 1975. pa do 1981. godine 
bio ubačen u njujoršku mafijašku porodicu Bonano. Kao čovek koji je radio kao 
njihov vojnik, ubrzo je bio prihvaćen kao pravi član porodice Bonano. Za tih 
šest godina Pistoni je uspeo da sakupi toliko dokaza koji su rezultirali 
osuđujućim presudama za više od sto osoba iz kriminalne organizacije. Nadamo se 
da će institucija tajnog agenta pokazati dobre rezultate i u našoj praksi, ali 
je za to potrebno vreme. Slučaj saobraćajne mafije pokazao je da i Srbija ima 
svog Pistonija - kaže Zorić.
Prvi srpski prikriveni islednik ili tajni agent otkrio je kriminalnu grupu u 
kojoj je radilo čak sedam policajaca, a koja je naplaćivala novac od osiguranja 
lažirajući saobraćajne udese. Na koji način je agent ušao u grupu i razotkrio 
saobraćajnu mafiju, ostaće tajna.
- Otkrivanje identiteta tajnog agenta može da ugrozi njegov život - kratko je 
objasnio Zorić.

tajno snimanje
Međutim, činjenice koje više ne predstavljaju tajnu su te da je prikriveni 
islednik tokom istrage snimao skrivenom kamerom aktivnosti kriminalne grupe. Na 
taj način prikupljeni su dokazi da je grupa delovala tako što su angažovani 
policajci, koji su sačinili zapisnike sa uviđaja sudara koji se nikada nisu 
dogodili. Grupa je zatim prijavljivala osiguravajućim društvima te nepostojeće 
"saobraćajke" i tako zarađivala ogroman novac. U saradnji s njim, policija i 
tužilaštvo uspeli su da razmotavaju ovo kriminalno klupko i otkriju celu grupu.
Iako je identitet srpskih tajnih agenta stavljen u fasciklu "strogo 
poverljivo", nije velika tajna iz kojih službi se oni regrutuju.
- Institucija prikrivenog islednika uvedena je u naš zakon 2003. godine. 
Prikrivenog islednika određuje istražni sudija na zahtev specijalnog tužioca. 
Tajnog agenta postavlja ministar policije ili direktor BIA. On ne sme biti lice 
iz kriminogene sredine i mora biti dobro obučen za složene i opasne zadatke 
koji ga čekaju. Prikriveni islednik je osoba zaposlena u državnim organima, na 
primer u policiji, sudu. Ako se šire tumači zakon, prikriveni islednik može 
biti i bivši policajac ili policajac u penziji - objašnjava Zorić i dodaje da 
je veoma je bitno da tajni agent ostane dugo vremena u poslu. Prikriveni 
islednik može da prikuplja dokaze u vidu raznih isprava, snimaka telefonskih 
razgovora ili video snimaka. 
- Agentova opažanja i informacije koje je čuo tokom boravka u kriminalnoj grupi 
mogu se koristiti kao dokaz na sudu samo ako se agent sasluša kao svedok. U tom 
slučaju, svedočiće tako da mu se ne otkrije identitet - objašnjava Zorić. 
Prikriveni islednik može tajno da pretrese stan osobe za koju se sumnja da je 
izvršila ili priprema izvršenje krivičnog dela. 

moguće zloupotrebe
Kada se tajni agent infiltrira u zločinačku organizaciju, on se susreće sa 
mogućnošću da počini ili isprovocira krivična dela. Zorić objašnjava šta je sve 
srpskom agentu dozvoljeno dok je na tajnom zadatku. 
- Ako bi tajni agent bio prinuđen da izvrši krivično delo kako ne bi otkrio 
svoj identitet, to bi se podvelo pod pojam krajnje nužde i bila bi isključena 
njegova krivična odgovornost. Međutim, ono što tajni agent ne sme da radi, to 
je podstrekivanja na izvršenje krivičnog dela - naglašava Zorić.