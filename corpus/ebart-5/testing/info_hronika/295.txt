> Izvor: matf
> Datum: 
> Rubrika: info_hronika
> Naslov: Posle pucnjave u novobeogradskoj Ulici Ismeta Mujezinovića
> Članak:


BEOGRAD - Broj žrtava preksinoćne pucnjave u novobeogradskoj Ulici Ismeta 
Mujezinovića povećao se na tri. U Urgentnom centru, u noći između ponedeljka i 
utorka, umro je Neven Poljčić (23), koji je zajedno s teško ranjenim Markom 
Amidžićem (25) učestvovao u revolveraškom obračunu, u kojem je usmrćen radnik 
obezbeđenja splava "Ambis", bivši policajac Milan Mitrašinović (24), a njegov 
kolega Dragan Drčalić Gidra teško ranjen. Drčalić je, takođe, juče podlegao 
povredama u Urgentnom centru. Napad se odigrao u ponedeljak, oko 22 sata, dok 
su Mitrašinović i Drčalić ulazili u džip ispred zgrade 21 u Ulici Ismeta 
Mujezinovića. Tada je na njih zapucano iz kola u pokretu. Neko od napadnutih 
uspeo je da uzvrati vatru i tom prilikom su pogođeni Poljčić i Amidžić, a da li 
je u kolima iz kojih je pucano bila još jedna osoba za volanom, nije poznato. 
Policija je iste večeri pronašla automobil iz koga je pucano, u kome su bili 
vidljivi tragovi krvi, a nađena su i dva pištolja "M-57" TT koji su upućeni na 
veštačenje da bi se ustanovilo da li je iz njih pucano. Ranjeni napadači 
dovezeni su ili su se dovezli do Urgentnog centra drugim kolima, marke "alfa 
romeo", gde je Poljčić, uprkos naporima lekara, preminuo.
Kako Glas saznaje na licu mesta, preksinoćna pucnjava je kulminacija sukoba iz 
jula ove godine, kada su radnici obezeđenja, među kojima je bio i Mitrašinović, 
zaustavili nekoliko momaka koji pripadaju voždovačkoj ekipi.
- Na ulazu u splav postoji metal-detektor koji je zapištao kada su ti momci 
došli. Rečeno im je da ne mogu da uđu naoružani i da ostave pištolje, na šta 
oni nisu pristali. Došlo je do svađe, a kasnije i do tuče koja se dogodila 
ispred splava. Momci iz obezbeđenja su svi kršni i dobro utrenirani, tako da su 
bahati gosti izvukli deblji kraj. Nekoliko meseci kasnije, u toku prepodneva, 
bačene su dve bombe, ali štete nije bilo jer su bile male razorne moći, a jedna 
je upala u reku. Pre neko veče motorista je u prolazu pucao na radnike 
obezbeđenja i tada je ranjen Saša Stojanović, a sada se dogodio ovaj napad. 
Mitrašinović je bio korektan, dobro je radio, pravi profesionalac. Gledao je da 
sve na splavu bude u redu, a i ako ima problema, da se to reši brzo tako što bi 
ispratio nepoželjne goste, kaže sagovornik Glasa koji je hteo da ostane 
anoniman.
Obezbeđenje "Ambisa", inače, važi za jedno od najboljih na splavovima. Čine ga 
bivši ili sadašnji policajci. Mitrašinović je, zbog tuče u julu, raskinuo radni 
odnos u MUP-u jer je policajcima zabranjeno da rade u privatnom obezbeđenju ili 
da "tezgare" kao izbacivači, iako je javna tajna da je mnogima to dodatni izvor 
prihoda. Inače, ovo je peti slučaj od početka godine da radnici obezbeđenja 
beogradskih klubova bivaju ranjeni ili ubijeni.