> Izvor: matf
> Datum: 
> Rubrika: info_hronika
> Naslov: Nezapamćena tragedija zadesila grupu bugarskih učenika
> Članak:


PRIJEPOLjE - U nesreći, koja se preksinoć oko 20.20 sati dogodila kod mesta 
Gostun, opština Prijepolje, kada je autobus u kome su se nalazili srednjoškolci 
i nastavnici srednje škole "Nikolaj Katranov" iz bugarskog grada Svištova 
sleteo u nabujali Lim, ronioci Žandarmerije MUP-a Srbije izvukli su juče tela 
devetoro poginulih putnika, od kojih su sedam devojčica i dva dečaka i svi su 
imali između 12 i 15 godina.
Ovim je broj žrtava saobraćajne nesreće u Gostunu povećan na deset. Dečak star 
oko 15 godina iz vode je izvučen odmah posle nesreće u nedelju uveče, a za 
troje putnika, koje je najverovatnije odneo Lim, i dalje se traga. Njihov 
identitet, međutim, juče nije saopšten. Istražni sudija istražnog suda u 
Prijepolju Mileta Bezarević juče je saopštio da je u autobusu bilo ukupno 50 
putnika različite starosti, od kojih je 38 odmah posle nesreće spaseno. 
Oni su, po pružanju prve pomoći u bolnicama u Prijepolju i  Bijelom Polju, 
smešteni u hotel "Durmitor". Prema rečima lekara, njihovo opšte stanje je 
stabilno i dobro se osećaju.
Stevan Purić, predsednik SO Prijepolje, juče je izjavio da je za decu iz 
Bugarske obezbeđen i smeštaj i hrana i autobus do bugarske granice kad krenu 
kućama.
Odmah posle nesreće, prvu pomoć nastradalim učenicima  pružili su policajci 
OUP-a Prijepolje, vatrogasne jedinice, gorska služba, vojni ronioci iz Crne 
Gore i veliki broj građana Gostuna i Brodareva.
Od bugarskog autobusa, kojim su se deca iz Bugarske vraćala sa ekskurzije iz 
Dubrovnika i Budve, juče je iz nabujalog Lima virio samo vrh krova. Autobus je 
u Lim sleteo u nedelju oko 20.20 sati u blagoj desnoj krivini. Niz strminu 
autobus je do vode leteo najmanje 50 metara, a zatim se u koritu Lima, gde je 
voda duboka šest metara, nasukao na veći kamen.
Šta se u autobusu među decom i njihovim nastavnicima dešavalo, može se samo 
naslutiti. Uglavnom, oni koji su bili u prednjem delu autobusa uspeli su nekako 
da otvore krovni prozor i da se izvuku na krov autobusa, oni koji su bili 
pozadi ostali su zarobljeni.
Istražni sudija prijepoljskog suda nije se juče mogao izjasniti kako je do 
udesa došlo. Međutim, kao nezvanični razlog pominje se pucanje prednje desne 
gume na autobusu.