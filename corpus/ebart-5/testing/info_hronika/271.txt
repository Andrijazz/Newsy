> Izvor: matf
> Datum: 
> Rubrika: info_hronika
> Naslov: NA SUĐENjU PRIPADNICIMA "ZEMUNSKOG KLANA" OTETI SUVAD MUSIĆ NE ŽELI DA SVEDOČI
> Članak:


Musić nikoga ne tereti od optuženih, niti se pridružuje njihovom krivičnom 
gonjenju - rekao njegov advokat

SUVAD Musić, koga su prema optužnici Specijalnog tužilaštva, u januaru 2003. 
godine oteli pripadnici "zemunskog klana" poručio je juče sudskom veću "da je 
bolestan i da ne želi da dođe na sud".
U dopisu Musićevog punomoćnika, koji je juče pročitao sudija Marko Kljajević, 
navodi se da Musić ostaje pri svemu što je ispričao u istrazi i moli sud da to 
pročita na glavnom pretresu.
- Obaveštavam vas da moj klijent nema ništa novo da kaže - stoji u dopisu. - 
Zbog svega što je prošao, nalazi se u teškom psihičkom stanju i više se ničega 
ne seća. Musić se ne pridružuje krivičnom gonjenju optuženih, jer ne bi hteo da 
tereti nikoga ko nije kriv. Nije siguran ko je učestvovao u otmici.
Musić je otet kod hotela "Slavija", a tokom 15 dana je pušten uz nadoknadu od 
350 hiljada evra. Prvobitno, za njegovu slobodu su tražili deset miliona evra.
Tokom jučerašnjeg nastavka postupka svedočila su tri svedoka, vezano za ubistvo 
Zorana Uskokovića Skoleta, Miloša Stevanovića i Branislava Lainovića Dugog. Oni 
nisu mnogo pomogli u rasvetljavanju ovih zločina, jer, kako su kazali, ništa 
nisu videli.