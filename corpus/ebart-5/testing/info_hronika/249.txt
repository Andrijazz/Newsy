> Izvor: matf
> Datum: 
> Rubrika: info_hronika
> Naslov: Danas zaseda Skupština AP Vojvodine 
> Članak:


Novi Sad  - Poslanički klub DSS u Skupštini AP Vojvodine zatražiće na današnjoj 
sednici pokrajinskog parlamenta da se otvori rasprava o tome kako je Mirjana 
Mirosavić (PSS), pomoćnik pokrajinskog sekretara za finansije, koja je 
osumnjičena za finansijske malverzacije u aferi "Mobtel" mogla da postane 
pokrajinski funkcioner, kao i o njenom opstanku u Izvršnom veću APV. 
Mirosavićeva je ranije bila direktor Astra banke, a u pokrajinsku vladu ušla je 
krajem 2004. godine kao predstavnik PSS. U pojedinim medijima objavljeno je da 
je ona, navodno, kao predsednik UO "Mobtela" odobrila potpisivanje 
višemilionskog ugovora sa tada nepostojećom firmom "Astra grup". Po oceni DSS 
ona bi zbog toga morala da podnese ostavku, a nadležni organi treba da utvrde 
njenu odgovornost.
U najavi ove sednice pokrajinske Skupštine, Pokrajinski odbor DSS, čiji je 
predsednik Zoran Lončar, ministar za državnu upravu i lokalnu samoupravu u 
Vladi Srbije, zatražio je od predsednika IV APV Bojana Pajtića da se odmah 
rasvetli njena uloga u aferi "Mobtel", navodeći da je potpuno neshvatljivo da 
ju je Pajtić uzeo u svoj tim pošto je još 2001. godine tadašnji guverner NBJ 
Mlađan Dinkić protiv nje podneo krivičnu prijavu zbog finansijskih 
malverzacija. 
Velibor Radusinović, šef poslaničkog kluba DSS, koja je sa SRS u opoziciji 
vladajućoj koaliciji DS, SVM, PSS i KZV, ocenio je da Mirosavićeva nije jedini 
slučaj pokrajinskog funkcionera upletenog u nezakonite radnje, pa će zatražiti 
da se preispita koji su se još zaposleni u pokrajinskoj upravi bavili 
korupcijom. Pokrajinski sekretar za finansije Jovica Đukić (DS) je u pisanoj 
izjavi povodom saopštenja DSS, naveo da će, ako pravosudni organi utvrde 
odgovornost bilo kog pokrajinskog funkcionera, taj istog trenutka biti 
razrešen. On je, međutim, dodao da je Mirosavić, kao i drugi pokrajinski 
funkcioneri, dostavila uverenje Opštinskog suda u Novom Sadu da nije bila 
kažnjena bezuslovnom zatvorskom kaznom dužom od šest meseci, kao ni da se 
protiv nje ne vodi krivični postupak.