> Izvor: matf
> Datum: 
> Rubrika: info_hronika
> Naslov: Podgorica - Direktor Međunarodne krizne grupe Džejms Lajon ocenio je da bi se 
> Članak:

Crna Gora mogla brže kretati prema Evropskoj uniji od Srbije, ukoliko bude 
ispunjavala sve neophodne kriterijume za usklađivanje sa direktivama Unije. 
Lajon je za jučerašnju podgoričku Republiku kazao da je za članstvo u EU 
potrebno ispuniti veoma specifične kriterijume i da bi u slučaju da Crna Gora 
postane nezavisna, Brisel procenjivao njen stvarni progres na objektivan način. 
- Srbija bi mogla igrati ključnu ulogu u regionalnoj stabilnosti, ukoliko bi 
odustala od teritorijalnih pretenzija prema susedima i prestala voditi 
teritorijalne i nacionalne bitke devedestih godina prošlog vijeka - ocenio je 
Lajon.  Predsednik Crne Gore Filip Vujanović najavio je razgovore o uslovima 
referenduma sa svim parlamentarnim strankama, ali opozicija ne prihvata takve 
konsultacije. Lider SNP Predrag Bulatović juče je kazao da Vujanović o 
održavanju referenduma treba prvo da razgovara sa Briselom, garantom Ustavne 
povelje, čije je učešće u tom procesu obavezno. On je ponovio stav SNP da 
održavanje referenduma 2006. godine nije potrebno i da su potrebniji razgovori 
sa Vujanovićem o datumu parlamentarnih i lokalnih izbora. Predsednik po Ustavu 
ima pravo da inicira parlamentu odluku o raspisivanju referenduma, ali to pravo 
ima svaki poslanik, vlada i šest hiljada birača, napominje još Bulatović i 
dodaje da je za SNP prioritet da Vujanović bude u parlamentu sledeće nedelje na 
raspravi o tome da li je povredio ustav dogovorom o plaćanju ratne odštete 
Hrvatskoj, i na taj način priznao da je Crna Gora u prošloj deceniji izvršila 
agresiju. 