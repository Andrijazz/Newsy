> Izvor: matf
> Datum: 
> Rubrika: info_hronika
> Naslov: IZ TUŽILAŠTVA U NOVOM SADU
> Članak:


NOVI SAD - Okružno javno tužilaštvo u Novom Sadu podiglo je protiv Predraga 
Milentijevića (27) iz Kosovske Mitrovice, godinu mlađeg Mladena Rajkovića iz 
Beograda, Nenada Todovića (37) iz Srbinja i Novosađana Dušana Guberinića (28), 
Vesne Mačkić (31) i Vesne Jugović (29) optužnicu za otmicu Bajrama Temaja 
vlasnika dveju pekara "Evropa" u Novom Sadu.
Optužnica ih tereti za teži oblik otmice za koji je zaprećena kazna do osam 
godina robije. Međutim, istražnim organima još izmiče organizator - tiper koji 
je Milentijeviću predložio ovu otmicu. Milentijević je, kako se navodi u 
optužnici, angažovao Rajkovića a ovaj ostatak grupe.
Milentijević, Rajković i Todović, naoružani i maskirani su Temaja kidnapovali 
23 marta ove godine u ponoć na parkingu ispred stana u trenutku kada je izlazio 
iz automobila. Pošto su ga fizički savladali premestili su ga u svoj automobil 
na mesto suvozača kojim je upravljao Rajković, a prvooptuženi Milentijević mu 
se smestio u krilo i, kako se sumnja, sve vreme držao uperen pištolj u žrtvu, 
koju je rukohvatom pištolja udario u glavu.
Otetog pekara su smestili u stan, koji je prethodno specijalno za ovu akciju 
iznajmila Vesna Mačkić. Kidnaperi su, pretpostavlja se, tada Temaju uzeli 
50.000 dinara, koje je dan ranije podigao iz banke na ime tekućih troškova.
Posle kidnapovanja osumnjičeni otmičari su telefonom izvestili Bajramovog brata 
za otmicu tražeći da im za otkup pripremi pola miliona evra u roku od 48 sati.
Pregovori oko otkupa između otmičara i glave porodice Temaj trajali su više 
sati. Međutim, policija, koju je jedan od Bajramovih komšija koji je gledao 
otmicu sa svoje terase, izvestio dajući podatke automobila kojim su izveli 
otmicu, već im je bila na tragu. U iznajmljenom stanu je zatekla vezanu žrtvu 
koju su otmičari fizički zlostavljali, a od para koje su mu uzeli kupili su 
vino koje su ispijali "ubijajući" vreme dok im Bajramov brat ne preda po 
dogovoru prvu ratu za otkup u iznosu od 300.000 evra.