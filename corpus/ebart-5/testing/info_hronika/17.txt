> Izvor: matf
> Datum: 
> Rubrika: info_hronika
> Naslov: ZATVORENE PROSTORIJE NOVE SRBIJE U ČAČKU 
> Članak:


Čačak, 2. aprila 

- Pre nekoliko dana, moja kuća u kojoj živim bila je opkoljena, i policajci sa 
kapuljačama i dugim cevima pretresli su kuću, poslovni prostor moga brata, i 
vozila koja su se našla ispred kuće. Sve su pretresli, nisu pronašli ni 
čačkalicu a njega su držali u pritvoru do 11 sati uveče i onda ga pustili, s 
obrazloženjem da je bila greška u prezimenu. Da li je moguće da bude greške u 
prezimenu i da niko ne zna gde živi predsednik opštine - izjavio je danas 
popodne za Radio Čačak Velimir Ilić, predsednik Nove Srbije i Skupštine opštine 
u ovom mestu. 

To se odnosi na Ilićevog rođenog brata Vojislava, a Velimir je za ovu stanicu 
rekao da je policija na informativni razgovor privodila i njegovog brata od 
strica Strahinju, i da je on još u pritvoru. Ilići, inače, žive u svojim 
kućama, u naselju Atenica. 

Komentarišući činjenicu da su prostorije Opštinskog odbora Nove Srbije u Čačku 
zatvorene od utorka, Velimir Ilić je kazao: 

- Ništa posebno. Nova Srbija održala je niz sastanaka, večeras imamo i sastanak 
Predsedništva stranke, a prostorije u Čačku prestale su da funkcionišu dan-dva 
dok nam neko od zvaničnika ne objasni zašto je toliki atak na nas, šta se 
događa i šta se krije iza toga.