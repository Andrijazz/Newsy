> Izvor: matf
> Datum: 
> Rubrika: info_hronika
> Naslov: TVRDNJE "INSAJDERA" B92
> Članak:


Pritvoreni sudija Ljubomir Vučković stoji iza tri sumnjive presude, objavila 
Televizija B92

BEOGRAD - Miloš Nenezić, direktor firme "Trajal" i kum Zorana Jotića Jotke, 
kontaktirao je, preko posrednika, sa sudijom Specijalnog suda Majom Kovačević i 
raspitivao se šta se dešava kada Vrhovni sud ukine presudu i da li se predmet 
ponovo vraća kod nje - objavio je sinoć TV B92 u emisiji "Insajder" na temu 
hapšenja sudije Vrhovnog suda Ljubomira Vučkovića, osumnjičenog za uzimanje 
mita kako bi na slobodu pustio vođu kruševačke kriminalne grupe Zorana Jotića 
Jotku.

"Insajder" je objavio i tri ranije sumnjive presude sudije Vučkovića. Jedna se, 
kako je "Blic" već pisao, odnosi na oslobađanje lopova osumnjičenih za krađu 
100.000 evra jer "nisu utvrđeni apoeni i valuta ukradenih novčanica". Ostale 
dve odnose se na ukidanje pritvora bivšem generalnom direktoru RTS-a Dragoljubu 
Milanoviću i bivšem vlasniku "Jugoskandika" Jezdimiru Vasiljeviću.
 - Sudsko veće sa sudijom Vučkovićem na čelu donelo je odluku da uvaži žalbu 
branioca i da optuženom Dragoljubu Milanoviću ukine pritvor uz napomenu da se 
optuženi odmah mora pustiti na slobodu. Ukidanje pritvora veće je obrazložilo 
razlogom da nema opasnosti od bekstva Milanovića - objavio je B92 odluku 
Vrhovnog suda uz napomenu da je Dragoljub Milanović posle puštanja na slobodu 
bio u bekstvu sve do akcije "Sablja" kada je ponovo uhapšen.
Jezdimiru Vasiljeviću isto sudsko veće, kojim je predsedavao sudija Ljubomir 
Vučković, ukinulo je pritvor i pustilo ga na slobodu na osnovu prihvaćenog 
jemstva i stavljanja hipoteke na nepokretnost.