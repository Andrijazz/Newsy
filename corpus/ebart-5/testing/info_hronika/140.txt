> Izvor: matf
> Datum: 
> Rubrika: info_hronika
> Naslov: PISMO SATANISTA U NOVOM SADU, NEČIJA NESLANA ŠALA
> Članak:


NOVI SAD - Za anonimno pismo upozorenja, poslato pre dvadesetak dana na adresu 
Dečjeg sela u Sremskoj Kamenici i desetak osnovnih škola u Novom Sadu, kojim se 
najavljuje da će biti kidnapovano dvanaestogodišnje dete i žrtvovano u 
satanističkoj crnoj misi, utvrđeno je da je reč o pamfletu i predstavlja plod 
izvitoperene mašte, rekao je juče potpukovnik Saša Barjaktarević, šef odseka za 
suzbijanje opšteg kriminaliteta SUP-a Novi Sad.
Na jučerašnjoj sednici Saveta za javni red i mir Skupštine grada, on je rekao 
da kidnapovanja i žrtvovanja dece neće biti. Pismo je pisano iz ličnih, 
poslovnih i sličnih motiva, sa ciljem da se širenjem lažnih vesti izazove 
uznemirenje građana.
- Utvrđeno je da osobe koje se pominju u pismu nemaju nikakve veze sa 
satanizmom, i da je ono, po svoj prilici, neslana šala - rekao je potpukovnik 
Barjaktarević.