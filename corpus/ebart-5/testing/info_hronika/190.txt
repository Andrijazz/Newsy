> Izvor: matf
> Datum: 
> Rubrika: info_hronika
> Naslov: MITROPOLIT AMFILOHIJE O OPTUŽBAMA
> Članak:


BIVŠI potpredsednik Vlade Srbije Čedomir Jovanović ponovio je optužbe  Bebe 
Popovića na račun mitropolita crnogorsko-primorskog Amfilohija. Pored toga što 
je mitropolita nazvao pukovnikom, Jovanović tvrdi da ih je mitropolit 29. juna 
2001. godine prokleo, nazvavši ih izrodima. 
- Otkud on tako da ponižava mitropolita crnogorsko-primorskog. Mitropolit je 
general, a ne pukovnik - šaljivo je za "Novosti" prokomentarisao vladika 
Amfilohije. Bio je frapiran Jovanovićevom konstatacijom da ih je prokleo.
- Bože sačuvaj! Kad sam ja kleo - kaže mitropolit.
Interesantno je da je Čedomir Jovanović kršten u manastiru Ostrog, a da ga je 
miropomazao upravo mitropolit Amfilohije.
Za taj čin vezana je i jedna interesantna i istinita anegdota: kada je 
Jovanović stao pred sveštenika koji je trebalo da ga krsti, ovaj nije bio baš 
voljan da to učini, jer mu se nije dopalo što ovaj nosi minđušu. Rekao je to i 
mitropolitu koji je bio tu. On mu je na to odgovorio. "Pa, dobro, oče, ne 
krstiš ti minđuše, već Čedu".
Krštenje je obavljeno. Zbog svega što se događa, onaj isti sveštenik nazvao je 
mitropolita, rekavši mu: "Izgleda da sam ja ipak krstio minđušu".