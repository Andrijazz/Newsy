> Izvor: matf
> Datum: 
> Rubrika: info_hronika
> Naslov: Organizatori grupe Milovan Žižić (47) i Dragomir Poleksić (40) porekli optužbe
> Članak:


BEOGRAD - Služba za borbu protiv organizovanog kriminala (SBPOK) MUP-a, posle 
višemesečnog praćenja, uhapsila je kriminalnu grupu osumnjičenu da se bavila 
pranjem novca. Istražnom sudiji Specijalnog suda Aleksandru Vujičiću privedeni 
su organizatori grupe Milovan Žižić (47) i Dragomir Poleksić (40) iz Beograda, 
kao i njeni članovi Milan Serec (44) iz Novog Sada, Saša Milivojević (32) iz 
Beograda, Miomir Zagorčić (53) iz Novog Sada, Miroslav Ledzinji (31) iz Bačke 
Palanke, Predrag Đurović (47) iz Novog Sada, Rajko Čurović (44) iz Inđije, 
zatim Smilja Milosavljević (58), Gordana Paunović (45) i Gordana Vičić (48), 
sve tri iz Beograda. Posle saslušanja, uhapšenima je određen pritvor do 30 dana.
Lažna preduzeća
Vođe ove grupe, Žižić i Poleksić, od početka prošle godine organizovali su 
mrežu dilera Sereca, Milivojevića i Đurovića, koje su angažovali da pronalaze 
osobe na čija će imena otvarati preduzeća koja su služila za pokrivanje 
fiktivnih poslovnih odnosa, radi legalizovanja sive ekonomije. Serec, 
Milivojević i Đurović su na imena svojih poznanika Zagorčića, Ledzinjija i 
drugih osnovali preduzeća "Miomirko" i "Una eks" iz Novog Sada, "Abom" iz Male 
Krsne. Kao fiktivni vlasnici, oni su samo potpisivali blanko virmane i naloge 
za plaćanje, a njima su, u stvari, rukovodili Serec i Milivojević, koji su 
sačinjavali lažnu dokumentaciju. Ukupna suma ovih transakcija bila je oko 424 
miliona dinara, a grupa je zaradila oko 20 miliona dinara.
Logistika za ove poslove bilo je preduzeće za pružanje knjigovodstvenih usluga 
GSG, odnosno zaposleni u ovom preduzeću - Gordana Paunović, Gordana Vičić i 
Smilja Milosavljević, koje su pravile lažnu dokumentaciju. Deo novca uključivan 
je u legalne finansijske tokove, dok je deo služio za kupovinu pokretne i 
nepokretne imovine. Prilikom pretresa Milivojevićevog stana pronađeno je 
113.035 evra.
Advokat Nebojša Pavlović, branilac Žižića, kaže da je njegov klijent negirao 
optužbe da je sa svojim kumom Poleksićem i ostalima učestvovao u nezakonitim 
radnjama.
- Ne znam šta je pranje novca. Prvi put sada čujem šta je to - rekao je Žižić 
istražnom sudiji Vujičiću.
Hapšen i u "Sablji"
Pavlović navodi da Žižić, kao bokser i planinar, nije imao vremena da se bavi 
nezakonitim poslovima. "Žižić ima farmu krava u okolini Danilovgrada, odakle je 
rodom, a jedno vreme je bio u inostranstvu. Od ostalih uhapšenih poznaje samo 
još Đurovića. Smatra da je cela situacija apsurdna i da je reč o katastrofalnoj 
zabludi", ističe Pavlović.
Inače, Žižić je tokom akcije "Sablja" hapšen, a policija ga je tada, prema 
rečima advokata Pavlovića, htela da dovede u vezu za zemunskim klanom.