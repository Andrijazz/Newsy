> Izvor: matf
> Datum: 
> Rubrika: info_hronika
> Naslov: BEOGRAD - Suđenje za ratni zločin na poljoprivrednom dobru "Ovčara" kod 
> Članak:

Vukovara nastavlja se danas pred Specijalnim sudom saslušanjem svedoka odbrane 
koji imaju saznanja o tome gde su se pojedini od sedamnaest optuženih nalazili 
20. novembra 1991.godine, u vreme kada se desio zločin opisan u optužnici.
Branioci devetorice optuženih, čija imena se nalaze na drugoj, naknadno 
pripojenoj optužnici, u više navrata su isticali da nema materijalnih dokaza da 
su njihovi branjenici učestvovali u streljanju 192 hrvatska ratna zarobljenika.
Kao najubedljiviji primer u prilog tome, istaknut je slučaj okrivljenog Vuje 
Zlatara, koji je u vreme opisanih dešavanja bio ranjen i stoga objektivno nije 
mogao, po otpuštanju sa VMA iz Beograda 18. novembra, da otputuje u Vukovar, 
odnosno na "Ovčaru", i dan ili dva nakon toga izvrši krivično delo koje mu se 
pripisuje. O njegovom zdravstvenom stanju, kao i o boravku u bolnici, biće 
saslušani svedoci koji su ga posećivali dok je bio na lečenju i rehabilitaciji 
u banji Selters posle ranjavanja. Tokom nedelje, očekuje se saslušanje ukupno 
dvanaest svedoka koji mogu da pruže alibi okrivljenima.