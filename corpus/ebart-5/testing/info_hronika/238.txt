> Izvor: matf
> Datum: 
> Rubrika: info_hronika
> Naslov: Beograd - Na sednici Socijalno-ekonomskog saveta Srbije je zaključeno da je 
> Članak:

akcija sindikata javnih preduzeća za raspodelu besplatnih akcija zaposlenima u 
tim preduzećima i ostalim punoletnim građanima "politizacija i demagogija, s 
ciljem pribavljanja lične koristi", izjavio je sinoć za naš list predsednik 
Saveza samostalnog sindikata Srbije i predsedavajući Saveta Milenko Smiljanić.
- Reč je o nastupu koji u izvesnom smislu kompromituje socijalni dijalog, jer o 
svemu tome se moglo razgovarati i kroz instituciju Socijalno-ekonomskog saveta 
- rekao je Smiljanić. On je objasnio da su članovi Saveta na sednici koja je 
održana juče poslepodne podržali projekat privrednog rasta zemlje kao 
inicijalni material i dogovorili se da primedbe i sugestije prilože u pisanoj 
formi ekspertskom timu koji radi na izradi strategije o privrednom rastu zemlje 
do 2010. godine. Postignuta je saglasnost da se ovom timu priključe i eksperti 
iz redova sindikata i poslodavaca. 
Savet je konstatovao da su pregovori oko opšteg kolektivnog ugovora "zapali u 
ćorsokak" zbog, kako je rekao Smiljanić, predstavnika Unije poslodavaca Srbije 
koja se ponaša "destruktivno". 
Od šest članova Saveta iz redova Vlade Srbije, sednici su prisustvovali 
ministri privrede Predrag Bubalo, finansija Mlađan Dinkić i rada, zapošljavanja 
i socijalne politike Slobodan Lalović. Predsedavajući Saveta je, međutim, naveo 
da sednici ponovo nisu prisustvovali ministri prosvete Slobodan Vuksanović, 
zdravlja Tomica Milosavljević i kapitalnih investicija Velimir Ilić, pa je 
pokrenuta inicijativa za njihovu zamenu zbog "nedolaženja i nepoštovanja 
socijalnog dijaloga".