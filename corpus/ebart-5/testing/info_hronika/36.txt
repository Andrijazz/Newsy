> Izvor: matf
> Datum: 
> Rubrika: info_hronika
> Naslov: POLICIJA TRAGA ZA ODBEGLIM ROBIJAŠEM KPD SREMSKA MITROVICA SAŠOM STOJANOVIĆEM
> Članak:


Neposredni očevidac spektakularnog prepada na zatvorsku "maricu" u Đerdapskoj 
ulici detaljno opisao jednog prijatelja - kidnapera

BEOGRAD - Saša Stojanović (31), robijaš KPD Sremska Mitrovica i četvorica 
njegovih drugova, koja su ga prekjuče oko 10 časova u Đerdapskoj ulici u 
spektakularnom prepadu na zatvorsku "maricu" oslobodili, i dalje su u bekstvu.
Policija je za odbeglim zatvorenikom raspisala poternicu, dok su od naoružanih 
prijatelja - otmičara identifikovali samo jednog, koji je takođe nedostupan 
istrazi.
Bezuspešna policijska potraga za Stojanovićem traje više od 48 časova. 
Inspektori u civilu tražili su ga kod kuće u novobeogradskoj ulici Jurija 
Gagarina, gde mu živi supruga sa decom i tašta. Policija je kucala i na vrata 
njegovih prijatelja, ali niko nije mogao da kaže gde se krije. Trenutno, pod 
policijskom prismotrom su sve lokacije u Beogradu gde bi Stojanović mogao da se 
pojavi.
Neposredno posle prepada na "maricu" KPD Sremska Mitrovica, u kojoj su, pored 
Stojanovića, bili čuvari Željko Vukićević i Mihajlo Molan (napadači im uzeli 
službene pištolje), saslušano je nekoliko svedoka iz Đerdapske ulice. Od svih 
saslušanih, samo jedan neposredni očevidac policiji je opisao mladića koji 
pored trojice "kolega", na glavi nije imao masku.
Prepad na "maricu" bio je i u trenutku kada su čuvari vozili Stojanovića u 
Centralni zatvor u Bačvanskoj ulici gde je trebalo da ide na lečenje zbog 
kožnog oboljenja - psorijaze. Pre toga, dovezen je u Beograd gde je u Četvrtom 
opštinskom sudu saslušan zbog saobraćajnog prekršaja koji je počinio.
Stojanović je u Sremskoj Mitrovici bio na desetogodišnjoj robiji.