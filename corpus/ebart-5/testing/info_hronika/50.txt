> Izvor: matf
> Datum: 
> Rubrika: info_hronika
> Naslov: Poznati učesnik petooktobarskih događaja počeo štrajk glađu
> Članak:


Beograd - Ljubisav Đokić, široj javnosti poznat kao bagerista Džo, počeo je 
juče, zbog nezadovoljstva novim vlastima štrajk glađu, ispred zgrade Vlade 
Srbije. "Svestan teškog ekonomskog stanja predlažem raspisivanje tendera za 
javnu, najtransparentniju prodaju republičke vlade u celini. Pošto su to sve 
eksperti mislim da tender neće dugo trajati, a mi ćemo se na taj način 
osloboditi Vlade i od novca zarađenog na tenderu vratićemo neke državne 
dugove", kaže poznati učesnik petooktobarskih događanja Džo bagerista. 
Opskrbljen samo cigaretama i vodom Đokić kaže da je rešen da štrajkuje dok se 
"tender ne završi".
Đokić se požalio na, kako je rekao, strašnu blokadu medija i kaže da je 
očekivao podršku više ljudi. "Predlažem građanima Srbije da 9. septembra u 
devet sati iskažu da li su za ovu vladu ili nisu. Neka svako ko je protiv Vlade 
prekrije ili skine svoje registarske tablice pa ćemo lako da se prebrojimo", 
predlaže Đokić. On je rekao i da ga je ova vlast "ujela za srce" zato što su 
hteli da naplate porez na njegovu šljunkaru, "koju su mi uzeli još 95. godine" 
i na taj način pune svoj budžet.
- Video sam u novinama da će Džo da protestuje i kao čoveku koji zaslužuje da 
bude podržan došao sam jutros u Beograd da mu dam podršku - kaže jedan od 
dvojice ljudi koji su došli da podrže protest, profesor književnosti iz 
Kruševca Miroslav Bogdanović.