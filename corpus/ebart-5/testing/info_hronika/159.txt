> Izvor: matf
> Datum: 
> Rubrika: info_hronika
> Naslov: Članovi nezavisne komisije danas iznose zaključak o pogibiji vojnika pred 
> Članak:

Vrhovni savet

BEOGRAD - Članovi nezavisne komisije koja je radila uporednu istragu ubistva 
gardista Dragana Jakovljevića (21) i Dražena Milovanovića (21) pred Vrhovni 
savet odbrane izaći će danas sa jedinstvenim zaključkom da je u pogibiji 
vojnika učestvovala treća osoba. Između stručnog i političkog dela komisije 
nije bilo razmimoilaženja. Rezultati nezavisne komisije javnosti će biti 
prezentirani sutra na konferenciji za novinare.
Ono što će biti diskutabilno vezano za rad nezavisne komisije jeste legitimnost 
ove komisije, jer je jedan član komisije, u međuvremenu, dao ostavku. Do sada 
nije objavljeno da li neko zamenio bivšeg sudiju Jovana Buturovića.
S druge strane, vrhovni vojni tužilac Nikola Petković prihvatio je rezultate 
vojne komisije. Tužilac ističe da nema dokaza koji bi ukazali da je u ubistvo 
dvojice gardista učestvovalo treće lice.
- Rad pravosuđa se ne zasniva na teoriji, već na materijalnim dokazima. Nije 
dovoljno samo reći učestvovalo je treće lice, to treba i dokazati. Niko nije 
mogao ući spolja a da to ne bude registrovano. Čak i u onim delovima gde nema 
video-nadzora, jer video-rikorder se automatski uključuje na znak uzbune, 
ukoliko se uključi elektronski kabl. To se u ovom slučaju nije dogodilo - kaže 
Petković.
On dodaje da je na slučaj Topčider stavljena tačka, jer je istraga utvrdila 
kako su vojnici poginuli, ali ne i motive koji su doveli do ove tragedije.
- Motiv ove teške tragedije, po sve nas, a pogotovo za porodice vojnika, teško 
da će moći da se ikada utvrdi.