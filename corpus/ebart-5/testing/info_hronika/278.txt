> Izvor: matf
> Datum: 
> Rubrika: info_hronika
> Naslov: BEOGRAD - Poslovnica Privredne banke u Krušedolskoj ulici na Vračaru opljačkana 
> Članak:

je juče oko 11 sati, a pljačkaši, koji su odneli neutvrđenu količinu novca, 
prilikom bekstva pucali su na policiju. Na sreću, nije bilo povređenih. 
Naoružani i maskirani pljačkaši upali su u poslovnicu banke, koju je 
obezbeđivao jedan radnik firme "Beograd sigurnost", a pljačku su snimile 
sigurnosne kamere. Kada su pljačkaši izašli iz banke, naleteli su na patrolu 
policije, na koju su počeli da pucaju. Policija je uzvratila vatru, a kako se 
nezvanično saznaje, jedna policajka je pucala u vazduh. Uviđajne ekipe su našle 
jednu čauru metka ispaljenog iz oružja pljačkaša, kao i zrno kalibra 9 
milimetara, ispaljeno iz službenog pištolja policije.
- Čuo sam dva jaka pucnja. Ljudi su zalegali pored automobila u strahu od 
pucnjave. Ovo je inače mala i slabo prometna poslovnica, tako da u njoj 
verovatno nije bilo mnogo novca - kažu stanari iz okolnih zgrada.
Pljačkaši su se, posle sukoba sa policijom, razbežali u različitim pravcima. 
Kako nezvanično saznajemo, jedan je pobegao u pravcu Slavije i dalje Ulicom 
prote Mateje ka Bulevaru kralja Aleksandra, drugi je ušao u vozilo "Beotaksija" 
iz kog je izašao kod "Beograđanke" u Masarikovoj ulici, a treći je pobegao 
Ulicom kneginje Zorke. Pljačkaši su stvari koje su imali na sebi razbacali na 
različitim lokacijama, tako da su jedan pištolj i kapa "fantomka" nađeni na 
parkingu na Slaviji, a pištolj "CZ 99", kesa sa nešto novca, trenerka i crne 
rukavice u prolazu u Krušedolskoj ulici. Policija je nedugo posle toga 
pretraživala okolne ulice i uz pomoć pasa. Jedna prolaznica iz Krušedolske 
ulice završila je u bolnici, pošto je u strahu od onog što je videla pala i 
udarila glavom u pločnik, pa je prebačena u Urgentni centar.