> Izvor: matf
> Datum: 
> Rubrika: info_hronika
> Naslov: ISTRAGA OKO UBISTVA DUŠKA JOVANOVIĆA TAPKA U MESTU 
> Članak:


Zašto se tane izvađeno iz Jovanovića ne pominje u visbadenskom izveštaju 
  
PODGORICA - Ko ubije, ubiće ga Bog - maksima je u koju se sve više veruje u 
Crnoj Gori zbog još neotkrivenog izvršioca i nalogodavca ubistva Duška 
Jovanovića, glavnog i odgovornog urednika dnevne novine "Dan". U ručnom vezu 
mreže, satkane od nemoći ili kako se još govorka saučesništva, policija, 
istražni sudija, tužilaštvo i mnogi drugi pomagači upleli su se više od 45 dana 
u nameri da što brže otkriju ubicu i izvedu ga pred lice pravde. 

Vreme prolazi, porodica ubijenog je s pravom nezadovoljna, javnost 
nestrpljiva... U istragu se sumnja, a "eksperti za sve" imaju pune ruke posla. 

Mnoga ubistva koja su se dogodila u Crnoj Gori, u prethodnih nekoliko godina, 
njih oko desetak, ostala su nerasvetljena. Čini se da i ova istraga i potraga 
za ubicom Duška Jovanovića izmiče kontroli, a od najave nadležnih da će 
efikasno i brzo biti otkriven počinilac izgleda čekaće se poduže. Kad nadležne 
institucije ne rade efikasno, po slovu zakona, istragu preuzima, u ovom kao i 
prethodnim ubistvima, "institut" čaršije. Osim prisutnog žala i opšte osude 
ubistva hrabrog urednika "Dana", vezu se razne priče, brojna nagađanja i 
sporenja.

Ono što se sa sigurnošću zna, osim žrtve, dana i vremena pogibije Duška 
Jovanovića, sve ostalo je još u spisima istražnih organa. Zanimljivo je da 
nadležne institucije malo što zvanično saopštavaju za javnost. Jedino je 
istražni sudija Radomir Ivanović saopštio da je u pritvoru jedan od 
osumnjičenih Damir Mandić iz Podgorice, poznati kik bokser i šta je pokazala 
analiza ekspertskog tima iz Visbadena. 

Međutim, zabrinjava činjenica da u policijskim saopštenjima, o zvaničnim 
nalazima nemačkih forenzičara iz Visbadena, govori o svemu, osim o projektilu 
koji su podgorički lekari prilikom operacije izvadili iz tela Duška Jovanovića. 
Kako je saopštio lekarski konzilijum, posle obdukcionog nalaza, metak su 
predali inspektoru podgoričkog Centra bezbednosti, a ovaj istražnom sudiji 
Radomiru Ivanoviću. Prosto je nemoguće da se glavni dokaz, metak iz tela 
Jovanovića, ne pominje u izveštaju iz Visbadena, a pominju se barutne čestice, 
DNK, poklapanje nađenih čaura sa puškom, za koju policija sumnja da je iz nje 
izvršeno ubistvo... Da li je projektil iz te puške ona tajna o kojoj se ne sme 
govoriti, jer bi se, da se ona saopšti i sve ostalo razjasnilo. 

Zato, ne bez razloga, punomoćnik porodice Jovanović, advokat Lidija Božović, 
veruje da je ovaj projektil jedan od najvažnijih dokaza za otkrivanje direktnog 
izvršioca i oružja iz kojeg je pucano.

Možda ovaj prećutkivani dokaz ne odgovara mnogim dosadašnjim elementima i, 
ukoliko bi se ispostavilo da projektil ne odgovara čaurama, onda bi svi 
dosadašnji rezultati istrage bili poništeni. 

Oni koji od početka sumnjaju u dobronamernost istražnih organa, MUP-a Crne 
Gore, pitaju se šta znači i sve širi krug osumnjičenih, kao i neprestana 
prebacivanja sa jednog potencijalnog težišta istrage na drugo. S tim u vezi 
podsećaju da je MUP Crne Gore kao glavnog osumnjičenog u početku imenovao 
narko-kartel odnosno njegovog navodnog člana Vuka Vulevića iz Berana. Potom su 
kao značajnu indikaciju ko bi mogao da bude naručilac spominjane i hemijske 
olovke pronađene u automobilu iz kojeg je pucano, a na kojima su gravirane 
oznake političkih partija iz Srbije. Sada se međutim spominje da je auto iz 
kojeg je pucano, ukraden u Zagrebu. Spominju se tamošnji mafijaški bosovi, čime 
se spisak imena širi, u nedogled, sa tendencijom potpunog razvodnjavanja 
istrage. 

O kakvoj je ažurnosti organa istrage reč delimično svedoči podatak da je 
istražni sudija Radomir Ivanović juče najavio da do 10. avgusta neće biti 
saslušavanja svedoka. Što će reći da i svedoci idu na letnji odmor ili, može 
biti, na dodatne pripreme.