> Izvor: matf
> Datum: 
> Rubrika: info_hronika
> Naslov: Vuk Obradović uputio otvoreno pismo načelniku Generalštaba 
> Članak:


Beograd - Rezervni general-major i lider Socijaldemokratije Vuk Obradović 
uputio je juče otvoreno pismo načelniku Generalštaba Vojske Srbije i Crne Gore 
generalu Branku Krgi, zatraživši od njega da javnost obavesti o tome ko je u 
ime Vojske učestvovao u pripremi delova Ustavne povelje koji se odnose na 
oružane snage. 
Uz napomenu da je Krgina vojnička i moralna obaveza da se obrati javnosti, 
Obradović je u pismu postavio pitanje da li je Generalštab upozorio tvorce 
Ustavne povelje "na moguće katastrofalne posledice" koje će po Vojsku i njene 
pripadnike imati više usvojenih odredbi najvišeg pravnog akta državne 
zajednice. Takođe, lider SD je upitao i ima li istine u nagoveštajima da su 
"već pripremljeni spiskovi pripadnika stalnog sastava za masovni odlazak i 
penzionisanje".