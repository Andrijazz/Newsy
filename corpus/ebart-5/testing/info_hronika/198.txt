> Izvor: matf
> Datum: 
> Rubrika: info_hronika
> Naslov: BEOGRAD - Krivično vanraspravno veće Okružnog suda juče je, posle dva meseca, 
> Članak:

ukinulo pritvor Milanu Obradoviću, bivšem šefu beogradske policije, dok je 
Miloradu Bracanoviću, bivšem zameniku načelnika BIA, pritvor produžen za još 
mesec dana. Oni su osumnjičeni za zloupotrebu službenog položaja i iznudu 
iskaza od članova takozvane Makine grupe optužene za ubistvo policijskog 
generala Boška Buhe.
Advokat Milana Obradovića, Milomir Šalić, kaže za Glas da je odluka o ukidanju 
pritvora njegovom branjenika potpuno zakonita i osnovana.
- Odbrana je od početka tvrdila da nije bilo osnova za Obradovićevo 
pritvaranje, iako je tužilac uporno insistirao da se pritvor produži. U daljem 
toku postupka dokazaćemo nevinost Milana Obradovića - izjavio je Šalić.
Bracanovićev advokat, Veljko Delibašić, komentarišući obrazloženje u kojem se 
navodi da se pritvor Bracanoviću produžava kako ne bi uticao na svedoke, kaže 
da istražni sudija nije mogao da sasluša svedoke jer je od njih 25 samo pet 
oslobođeno čuvanja službene tajne.
- Šef BIA Rade Bulatović puna dva meseca nije hteo da ih oslobodi čuvanja tajne 
i to je uradio tek juče, zbog čega istražni sudija nije ni mogao da ih ispita. 
Na taj način Bulatović se dodvorava Vuku i Danici Drašković, što ne bi smetalo 
da ne utiče na tok postupka. Od ovog trenutka ovo više nije krivični već 
politički proces, što je skandalozno - izjavio je Delibašić za Glas.