> Izvor: matf
> Datum: 
> Rubrika: info_hronika
> Naslov: Posle šest meseci, Grci izručili Dejana Milenkovića vlastima SCG
> Članak:


Optužnica tereti Surčinca da je bio vozač automobila iz kojeg su ubijeni braća 
Šljukić, Željko Škrba, Nenad Batočanin, Jovan Guzijan Cuner i Rade Cvetić

BEOGRAD - Dejan Milenković Bagzi iz Surčina sproveden je juče u Okružni zatvor 
u Beogradu, potvrdio je direktor Uprave za zavodske sankcije Dragoljub 
Lončarević. On je precizirao da je Milenković stigao na beogradski aerodrom 
specijalnim avionom, a da je u zatvor ušao sa lisicama na rukama u 14.30 sati.
Naša služba Interpola stigla je u Atinu u utorak, a juče je preuzela 
Milenkovića od Odeljenja Interpola za Grčku, potvrdio je ambasador Srbije i 
Crne Gore u Grčkoj Dušan Bataković. Primopredaja je obavljena na atinskom 
aerodromu, uoči poletanja aviona kojim je Milenković prevezen za Beograd.
Ministarstvo pravde Grčke je 12. januara saopštilo da će Milenković biti predat 
srpskom pravosuđu u roku od tri nedelje, a taj rok je istekao juče. Grčki 
ministar pravde je dva dana ranije potpisao odluku o izručenju Milenkovića, ali 
je čin odlagan kako bi se u saradnji biroa Interpola Grčke i SCG osigurala 
bezbednost primopredaje. Time je stavljena tačka na šestomesečnu 
pravno-tehničku proceduru, koja je počela hapšenjem Milenkovića 16. jula 2004. 
u blizini zgrade Generalnog konzulata Srbije i Crne Gore u Solunu. Apelacioni 
sud u Solunu je 23. avgusta odlučio da bude izručen Beogradu, a Vrhovni sud 
Grčke je polovinom oktobra odbio žalbu Milenkovića na tu odluku. Milenković je 
tada u žalbi tražio da se u odluci o izručenju navede da u Beogradu ne može 
biti optužen, niti mu se može suditi za druga krivična dela osim za ona zbog 
kojih će biti izručen. Milenković je, pored ostalog, optužen da je 21. februara 
2003. godine na autoputu u Novom Beogradu, kod hale "Limes", kamionom naleteo 
na kolonu automobila u kojoj je bio Đinđić. Tokom akcije "Sablja", uhapšeni 
pripadnici zemunskog klana priznali su da je tada bio planiran atentat.
Specijalni tužilac tereti Milenkovića za učešće u još šest ubistava i tri 
otmice sa zemunskim klanom. Optužnica ga tereti da je bio vozač automobila iz 
kojeg su od 2000. do 2003. godine ubijeni braća Šljukić, Željko Škrba, Nenad 
Batočanin, Jovan Guzijan Cuner i Rade Cvetić, konkurenti Zemunaca. Ekipa Glasa