> Izvor: matf
> Datum: 
> Rubrika: info_hronika
> Naslov: Dušan Stojanović napao na zajedničkoj terasi Rajka Jovanovića
> Članak:


ARANĐELOVAC - Komšijska rasprava prekjuče popodne umalo u Aranđelovcu nije 
okončana tragično. Dušan Stojanović (74), sa stanom u Ulici vojvode Stepe 16, 
pucao je iz pištolja "zbrojovka" za koji je uredno imao dozvolu na svog komšiju 
Rajka Jovanovića (40). Prema nezvaničnim podacima, povod za svađu među prvim 
komšijama bio je banalan - počupana televizijska antena. Prema policijskim 
izvorima, posle kraće svađe Stojanović je pucao u pravcu Jovanovića, ali ga na 
sreću nije pogodio. Potom je došlo do gušanja u kome su ispaljena još dva metka.
Mlađi Jovanović je brzo savladao znatno starijeg Stojanovića. Po dolasku 
policije, Stojanoviću, koji je inače srčani bolesnik i imao je tri infarkta, 
pozlilo je pa je prošlu noć proveo u aranđelovačkoj bolnici, da bi tek juče 
ujutro bio priveden istražnom sudiji Okružnog suda u Kragujevcu. O ovom 
događaju niko od komšija nije želeo da govori. Supruga Dušana Stojanovića, 
Stadija, otvorila nam je vrata stana, ali nije htela da komentariše incident. U 
stanu Jovanovića juče popodne nikog nije bilo. Tekst i foto: M.Petrović