> Izvor: matf
> Datum: 
> Rubrika: info_hronika
> Naslov: Slučaj haškog optuženika Veselina Šljivančanina
> Članak:


Beograd - Vanraspravno krivično Veće Okružnog suda u Beogradu odbacilo je žalbe 
branilaca haškog optuženika Veselina Šljivančanina i utvrdilo je da nema 
zakonskih smetnji za njegovo izručenje Haškom sudu, potvrdio je za Danas šef 
istražnog odeljenja ovog suda sudija Branislav Todić.
Branioci Šljivančanina više nemaju zakonsku mogućnost da ulažu žalbe, tako da 
je još preostalo da ministar za ljudska i manjinska prava SCG Rasim Ljajić 
donese konačno rešenje. Nakon toga, potrebno je samo da Okružni sud overi 
dozvolu da Šljivančanin napusti Okružni zatvor i bude prebačen u Hag. Advokat 
Šljivančanina Goran Petronijević juče je rekao da ne očekuje da će se bilo šta 
deseti pre ponedeljka, jer rešenje Vanraspravnog krivičnog Veća neće biti 
ranije dostavljeno ministru Ljajiću.