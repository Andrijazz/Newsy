> Izvor: matf
> Datum: 
> Rubrika: info_hronika
> Naslov: JAVNA POLEMIKA U VRANJU 
> Članak:

 
Dr Dragoljub Đorđević: "Desi se i crkvi da zakaže" 

Bujanovac, 12. januara 

Krivične prijave protiv episkopa vranjskog Pahomija zbog navodnog višegodišnjeg 
seksualnog zlostavljanja trojice dečaka, učenika Škole veronauke u vranjskom 
kraju, i dalje izazivaju brojne komentare. 

U izjavi regionalnom, vranjskom O.K. radiju, sociolog religije, profesor doktor 
Dragoljub Đorđević iz Niša je kazao da je izjava Svetog sinoda Srpske 
pravoslavne crkve o "slučaju Pahomije" ishitrena, jer "ovde se ni slučajno ne 
radi o napadu na crkvu, nego na pojedinca, koji takođe ne sme biti unapred 
osuđen ni od institucija ni od društva sve dok se postupak ne završi". 

Profesor dr Đorđević je istakao da je "dužnost SPC da brine, nameće i razvija 
određene društvene i duhovne vrednosti, naročito u vreme sveopšte duhovne i 
moralne krize". Međutim, "eto, desi se i crkvi da zakaže i ne raskrsti na vreme 
sa mangupima u svojim redovima", istakao je on i dodao da "ako se dokaže 
krivica episkopa Pahomija, treba reagovati ošto i skinuti mrlju sa lika Srpske 
pravoslavne crkve". 

Po njemu, monaški redovi u svetu jesu mesto gde je homoseksualizam prisutan, 
međutim, kod nas, u našoj verskoj zajednici takvih slučajeva nema mnogo. 

"Naša crkva se još uvek ne snalazi kada su u pitanju ovakve stvari. I u ovom 
slučaju je dosta nesmotreno i neodgovorno reagovala. Da je u pitanju 
Rimokatolička crkva ili neka protestantska zajednica, to bi bilo tako odmereno 
da se ne bi govorilo da je reč o hajci, već bi se to ispitalo prvo u njihovim 
redovima. Znali bi oni kako to da izvedu. A kod nas, odmah se to prebacuje na 
politički teren. I to je pogrešno", zaključio je Đorđević u izjavi vranjskom 
O.K. radiju. 

 

