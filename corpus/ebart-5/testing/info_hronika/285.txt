> Izvor: matf
> Datum: 
> Rubrika: info_hronika
> Naslov: Tihomir Petković, novi predsednik opštine preuzeo dužnost
> Članak:


Užice - Izborna kampanje je prošla i nadam se da će politike ubuduće biti 
manje, jer sada kreće lakši deo mog posla, a to je realizacija datih obećanja u 
izbornoj kampanji, posebno dela koji se odnosi na privredu, poručio je 
novoizabrani predsednik užičke opštine Tihomir Petković (DSS) nakon jučerašnjeg 
zvaničnog preuzimanja ove dužnosti.
Petković je, kao kandidat Vlade Srbije i ovdašnje koalicije DSS, G-17 Plus i 
NS, uz podršku Lige za Užice, SPS i PUPS, u drugom krugu vanrednih izbora za 
predsednika opštine pobedio Milomira Sredojevića, kandidata koalicije Najbolje 
za Užice (DS, SPO, SDP) uz podršku PSS, GSS, LDP i ASNS. Vanredni izbori su 
raspisani nakon opoziva prethodnog predsednika Miroslava Martića (DS), a na 
inicijativu Lige za Užice. Do Petkovićevog izbora, vršilac dužnosti predsednika 
opštine bio je Petar Ristović (SPO), predsednik SO, koji mu je juče predao 
dužnost i čestitao izbornu pobedu. 
- Želim sa svima da sarađujem. Moraćemo se još malo baviti politikom, odnosno 
formiranjem vladajuće skupštinske koalicije, a razgovori o tome počeće tokom 
naredne sedmice - rekao je novinarima novi predsednik užičke opštine. 
Upitan o novim kadrovskim rešenjima u opštini i opštinskom javnom sektoru, on 
je rekao da "predsednik opštine nema velikih ovlašćenja", jer kako je objasnio, 
"on jedino može da neposrednim imenovanjem izabere opštinskog menadžera i 
glavnog arhitektu".
- Za buduća kadrovska rešenja po predlogu predsednika opštine, potrebna je 
saglasnost skupštine i zbog toga je potrebno obezbediti odborničku većinu. 
Prema dogovoru koalicije DSS, G-17 Plus i NS, mesto zamenika predsednika 
opštine pripašće G-17 Plus - otkrio je Petković, ali je odbio da saopšti 
njegovo ime. Inače, ovu dužnost do opoziva prethodnog predsednika, obavljao je 
Milomir Sredojević.
- Ne mogu da kažem šta će pripasti DSS, jer je prethodno potrebno formirati 
skupštinsku većinu. Nije u pitanju da nešto tajim, već je pre bilo kakvih 
kadrovskih rešenja potrebno obezbediti skupštinsku većinu, objasnio je 
Petković, a potom dodao da će  "najpre uputiti poziv za koalicionu saradnju DS, 
kao stranci", za koju je rekao da "ima najveći broj odbornika i najveći deo 
kolača u opštinskoj vlasti".
- Tokom prljave izborne kampanje koju je vodila DS bio sam razočaran, jer su 
išli na moju ličnost. Međutim, to je kampanja i ona je sada prošlost. Nisam 
osvetoljubiv, niti imam pravo da se ljutim, već moram da poštujem interese 
građana Užica, a to je razgovor sa DS - poručio je Petković, dodajući da se "od 
DSS, kao pobednika na izborima, očekuje da inicira razgovore o budućoj 
skupštinskoj koaliciji". 
Na pitanje Danasa kako će biti rešen status Nove Srbije, jer ova stranka u 
užičkoj skupštini nema odbornika, a deo je koalicije koja ga je na izborima 
podržala, Petković je rekao da je dogovor da Novoj Srbiji pripadne mesto 
opštinskog menadžera, koju inače trenutno obavlja Branislav Mitrović, 
predsednik OO G-17 Plus, rekavši da o ostalim kadrovskim rešenjima nije bilo 
razgovora. 
Na molbu da saopšti kako će, s obzirom na izmenjene stranačke tabore i 
pozicije, izgledati budući sastav Opštinskog veća, on je dodao da će i to 
zavisiti od buduće skupštinske većine.