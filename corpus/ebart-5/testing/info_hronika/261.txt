> Izvor: matf
> Datum: 
> Rubrika: info_hronika
> Naslov: Oko 10 hiljada nelegalno sagrađenih objekata zadaje velike nevolje 
> Članak:

Elektrodistribuciji Beograd

Beograd - Oko 10 hiljada nelegalno sagrađenih objekata na području Beograda 
nema struju, pa neki od njih svake godine nanesu veliku štetu 
Elektrodistribuciji nelegalnim priključenjem na distributivnu mrežu. Kako nam 
je objasnila Sandra Alagić, portparol Elektrodistribucije Beograd, netehničke 
gubitke električne energije, odnosno manjak zbog "krađe struje", nije moguće 
utvrditi, budući da se ovi podaci menjaju iz dana u dan.
- Tačne podatke o tome koliko se struja krade verovatno nemaju ni gradske 
vlasti, jer svaki dan postoji mogućnost da se neko nelegalno priključi na mrežu 
- tvrdi Sandra Alagić i dodaje da najveće probleme sa divljim naseljima koja su 
na ovaj način obezbedile električnu energiju EDB ima na području Altine, jednom 
delu Batajnice, u Surčinu i naselju Plavi horizonti, odnosno mahom izbegličkim 
naseljima bespravno podignutim sredinom devedesetih.
Kako su neke od ovih porodica podnele zahtev za legalizaciju, još uvek nije 
izvesno kako će ovaj problem biti rešen, međutim, kao jedno od mogućih rešenja 
direktor EDB, Stevan Milićević, predložio je dobijanje privremene saglasnosti o 
korišćenju električne energije za ilegalno sagrađene objekte. Ovaj predlog 
trebalo bi da razmotre gradske vlasti. Gradonačelnik Beograda Nenad Bogdanović 
je, međutim, kategoričan po pitanju ilegalnih objekata, tvrdeći da bi im, 
obezbeđivanjem priključaka za struju, Skupština grada dala legitimitet. On je i 
ranije u javnosti napadao divlju gradnju i zahtevao odlučnije delovanje i 
utvrđivanje individualne odgovornosti, tako da je i ovog puta ponovio da se na 
nivou Grada ne sme raspravljati o ovakvim predlozima.