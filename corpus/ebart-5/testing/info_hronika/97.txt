> Izvor: matf
> Datum: 
> Rubrika: info_hronika
> Naslov: LESKOVAC (Beta) - Tridesetak Kineza, koji rade u robnoj kući u centru Leskovca, 
> Članak:

pretukli su bračni par Silvanu (33) i Miroslava (31) Spasojevića iz Leskovca 
nakon kratke rasprave, potvrđeno je danas Beti u policiji.
"Incident je izbio prekjuče oko 13 sati, kada je kineski trgovac odbio da vrati 
novac koji su Spasojevići dali za neodgovarajuće farmerice. O ostalom ćete biti 
obavešteni", kazao je jedan od policajaca.
U robnoj kući koju su pre dve godine zakupili kineski trgovci, niko nije želeo 
da komentariše taj događaj, a bračni par Spasojević je kazao da je jedva 
"izvukao živu glavu".
"Bilo je strašno. Tuklo nas je između 30 i 40 Kineza. Udarali su i muškarci i 
žene. Pesničili su nas, gađali lutkama i stolicama. Jedva smo izvukli živu 
glavu. Miroslav je do policije stigao polunag jer su mu Kinezi strgli 
garderobu, a mene je na sporedni ulaz izvuklo obezbeđenje", kazala je Silvana, 
na čijem licu su vidljivi tragovi udaraca.
Prvi udarac je, prema njenim rečima, dobila od vlasnice radnje u kojoj je sat 
ranije kupila farmerice.
"Kada smo videli da neće da nam vrate novac, pozvali smo dva mladića iz 
obezbeđenja. Vlasnica radnje se tada razbesnela i ošamarila me u njihovom 
prisustvu. Batine su dobili i ti momci, iako je reč o obezbeđenju koje Kinezi 
plaćaju", naglasila je Silvana.
U policiji ističu da su učestale prijave građana protiv kineskih trgovaca koji 
odbijaju da vrate novac ili zamene kupljenu robu, ali da ovaj incident 
predstavlja prvi slučaj fizičkog obračuna.