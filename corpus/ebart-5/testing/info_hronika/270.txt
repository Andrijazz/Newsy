> Izvor: matf
> Datum: 
> Rubrika: info_hronika
> Naslov: Ministarstvo rada, zapošljavanja i socijalne politike povodom zamerki 
> Članak:

penzijskih organizacija

Beograd - Penzije u Srbiji nisu bilo usklađivane 1. januara ove godine jer za 
to nije bilo zakonskog osnova, saopštilo je Ministarstvo rada, zapošljavanja i 
socijalne politike povodom tvrdnji predstavnika pojedinih penzionerskih 
organizacija i udruženja da je izostanak ovog usklađivanja protivustavan i 
nezakonit.  
Kako se objašnjava u saopštenju, primena izmenjenih odredaba Zakona o 
penzijskom i invalidskom osiguranju, prema kojima se penzije umesto kvartalno, 
usklađuju samo 1. aprila i 1. oktobra, počela je 1. januara pa je od tog datuma 
promenjena i ranija dinamika, ali i način usklađivanja penzija. Ministarstvo 
navodi da je od 1. januara 2006. prestalo da važi ranije rešenje kojim je bilo 
propisano da se penzija, između ostalog, usklađuje i od 1. januara. 
- Prema tome, netačni su navodi da je ovakvo rešenje u suprotnosti sa Ustavom 
Srbije i da pojedine odredbe Zakona imaju retroaktivno dejstvo. Okolnost da su 
se prilikom izvršenog usklađivanja penzija 1. aprila 2006. koristili 
statistički podaci i iz perioda oktobar - decembar 2005. nije od uticaja na 
činjenicu da se odredbe Zakona primenjuju od 1. januara 2006, s obzirom na to 
da je pomenuti kvartal relevantan samo kao period za utvrđivanje podataka na 
osnovu kojih će se izvršiti usklađivanje penzije u 2006. godini - navodi se u 
saopštenju.
 Ministarstvo podseća i da je prvo usklađivanje po novom zakonu, 1. aprila 
2006, dovelo do rasta penzija za 8,34 odsto. 