> Izvor: matf
> Datum: 
> Rubrika: info_hronika
> Naslov: Uhapšena šestorka osumnjičena za 40 krađa
> Članak:


BEOGRAD - Istražnom sudiji, beogradska policija privela je šest osoba, koji se 
sumnjiče da su prošle i ove godine izvršili više od 40 krađa. Kako "Glas" 
saznaje, uhapšeni su Veljko Kostić (23), Dušan Đukić (29), Nataša Đunić (28), 
Miodrag Živanović (19), Miloš Korać (22) i Sava Stojanović (22), svi iz 
Beograda. 
Oni se sumnjiče da su opljačkali nekoliko prodavnica u koje su ulazili uglavnom 
noću, tako što su pajserom razvaljivali ulazna vrata ili su razbijali izlog. 
Uglavnom su uzimali prehrambenu robu a sumnjiče se da su pumpu "Jugopetrola" u 
Ulici Grčića Milenka opljačkali tri puta. Ova šestorka tereti se i za obijanje 
nekoliko automobila iz kojih su uzimali mobilne telefone i ostale vrednosti. 
Policija je Kostića i Đukića uhapsila za vreme krađe, dok su ostali članovi 
grupe uhapšeni posle nekoliko dana.