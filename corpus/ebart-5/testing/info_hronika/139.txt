> Izvor: matf
> Datum: 
> Rubrika: info_hronika
> Naslov: Politička napetost u Vukovaru zbog srpskog groblja
> Članak:


Zagreb - U Vukovaru je izbila opasna politička napetost zbog srpskog groblja 
nastalog u vreme "SAO Krajine", koje tamošnji Hrvati zovu "Alejom šajkača", jer 
su na njemu pokopani oni koji su se borili na srpskoj strani - javljaju 
hrvatski mediji.
Gradske vlasti traže da se groblje ukloni sa te lokacije, jer je u neposrednoj 
blizini obnovljenih kuća. Politička situacija toliko je uzavrela da se o njoj 
raspravljalo i na sednici Gradskog vijeća Vukovara na kojoj su se koristili 
izrazi poput "četnička bagaža", "ustaše" i slično. 
- Napeto stanje dodatno je pogoršala i knjiga učiteljice Snežane Šević "Putevi 
nezaborava" u kojoj navodi imena srpskih vojnika i teritorijalaca iz Vukovara i 
šire - piše osiječki "Glas Slavonije".
List tvrdi da se u knjizi, koja je štampana još u Krajini, ali se pojavila tek 
sada, poginuli Srbi "vrednuju i slave kao dobri i čestiti junaci pravednici, 
dok se Hrvati opisuju kao agresori, ustaše i slično". Mediji prognoziraju da bi 
"Aleja šajkača" i retorika lokalnih hrvatskih političkih struktura mogla 
dovesti do "vruće političke jeseni" u kojoj je moguće "svašta očekivati", zbog 
čega će se u rešavanje vukovarskih političkih problema morati uključiti i 
državne strukture, i to odmah, ako ne žele ponavljanje scenarija 
postintegracionog Vukovara punog međunacionalnih sukoba. Srna