> Izvor: matf
> Datum: 
> Rubrika: info_hronika
> Naslov: Osuđen Vladimir Branković (26)
> Članak:


VALJEVO (Beta) - Vladimir Branković (26), zvani Sikirica, iz Valjeva osuđen je 
juče na jedinstvenu kaznu zatvora od devet godina za pokušaj ubistva, krađu 
vozila i neovlašćeno posedovanje i nošenje oružja.
Tokom glavnog pretresa dokazano je da je Branković, 7. oktobra 2003, hicem iz 
pištolja, pokušao da ubije Iliju Filipovića (24), takođe iz Valjeva, u njegovom 
(Filipovićevom) iznajmljenom stanu. Filipoviću je tada naneta prostrelna rana 
lica opasna po život. Branković je toga dana bio u narkomanskoj krizi, a 
Filipović je odbio da mu drogu da bez novca, tražeći da mu ovaj (Branković) 
ljubi cipele, zbog čega je i došlo do obračuna vatrenim oružjem. Okružni 
državni tužilac Zlatko Šulović žaliće se na visinu izrečene kazne, smatrajući 
je neadekvatnom, s obzirom na to da je Branković kao maloletnik, 1994. godine, 
iz koristoljublja sekirom ubio Milivoja Milatovića (73) iz sela Kličevca 
nadomak Valjeva.