> Izvor: matf
> Datum: 
> Rubrika: info_hronika
> Naslov: POČELO SASLUŠANjE SVEDOKA ZA UBISTVO TAMARE IVANOVIĆ U BATAJNICI
> Članak:


BEOGRAD (Tanjug)  U okviru istražnog postupka povodom ubistva trinaestogodišnje 
Tamare Ivanović iz Batajnice 21. nomebra ove godine, juče je u Okružnom sudu u 
Beogradu počelo saslušanje svedoka, iskazom roditelja ubijene devojčice. Pored 
njih, saslušana je devojčica S.N. (12) iz Opova, za koju se veruje da je bila 
žrtva obljube koju je u junu ove godine izvršio Dragan Nikolić (43) iz Čente, 
osumnjičeni za ubistvo Ivanovićeve. Istražni sudija Okružnog suda u Beogradu 
Dragan Plazinić, rekao je novinarima da rezultati DNK analize krvi koja je 
prilikom hapšenja pronađena na trenerci osumnjičenog  i  veštačenje  povreda 
nanetih Ivanovićevoj, još nisu stigli u sud. Nož kojim je delo izvršeno još 
nije pronađen, a sudija smatra da on i "nije toliko bitan za predmet, jer je 
kod njega pronađen Tamarin mobilni telefon". Nikolić je na saslušanju pred 
istražnim sudijom priznao da je izvršio ubistvo, napomunjući da je te večeri 
bio mnogo pijan. On je višestruki povratnik u izvršenju teških krivičnih dela i 
već je robijao 12 godina zatvora za ubistvo, pet meseci zbog nezakonitog 
nošenja oružja, dok je od maja meseca ove godine za njim raspisana poternica 
zbog izvršenja dva krivična dela obljube i protivprirodnog bluda, nad 
devojčicama od 12 i 14 godina.