> Izvor: matf
> Datum: 
> Rubrika: info_hronika
> Naslov: Podgorički tužilac tvrdi da ne može preinačiti odluku u slučaju trgovine ženama
> Članak:


Podgorica - Osnovni tužilac u Podgorici Zoran Radonjić ponovio je da se ne može 
preinačiti odluka o odustajanju od krivičnog gonjenja osumnjičenih u aferi 
trgovine ženama u Crnoj Gori. U izjavi za Vijesti on je ocenio da je poziv 
Helge Konrad, predsedavajuće Radne grupe pri Paktu stabilnosti, da ponovo 
otvori postupak u aferi trgovine ljudima političko pitanje i da bi tim povodom 
trebalo "pozvati" ministra pravde Željka Šturanovića ili crnogorskog premijera 
Mila Đukanovića. "Kazao sam sve što sam mislio povodom tog slučaja. Ko je Helga 
Konrad za ovu državu. To je političko pitanje, te bi povodom toga trebalo da 
pozovete ministra pravde ili predsjednika Vlade, a ne mene. Odluka je donijeta 
i ne može se promijeniti. Što ne pitate oštećenu S.Č. ima li namjeru da preuzme 
gonjenje", izjavio je Radonjić. 
Predsedavajuća radne grupe za borbu protiv trgovine ljudima pri Paktu 
stabilnosti za jugoistočnu Evropu Helga Konrad izjavila je juče da će se 
založti za pritisak međunarodne zajednice na Crnu Goru kako bi se slučaj 
Moldavke S. Č. i trgovine ženama našao pred sudom. "Ne verujem da će 
međunarodna zajednica prihvatiti da crnogorski tužilac ne obavlja svoj posao, 
da se krije od odgovornosti i da istu prebacuje na žrtvu", kazala je Konrad 
agenciji Beta u Beču. Ona je najavila da će se narednih dana na "međunarodnom 
nivou razgovorati sa odgovornima u Crnoj Gori". Upitana da li može zamisliti 
uvođenje bilo kakvih sankcija prema Crnoj Gori, ona je kazala da je o tome još 
prerano govoriti. "Crna Gora je član Saveta Evrope i drugih međunarodnih 
organizacija i postoje mogućnosti za verifikaciju da li je ta republika 
ispunila svoje obaveze koje je preuzela", naglasila je Konradova. Na pitanje da 
li bi prihvatila poziv crnogorskih vlasti da se na licu mesta uveri u 
regularnost čitavog postupka u slučaju trgovine ljudima Konradova je odgovorila 
da bi rado otišla u Crnu Goru. Dodala je da je slučaj S.Č. "nešto više od 
slučaja jedne žrtve" i da "Crna Gora sada treba da dokaže da li želi ozbiljno 
da sprečava takve radnje". 
Zastupnik odbrane u aferi trgovine ženama u Crnoj Gori advokat Ljubiša 
Novaković ocenio je juče da se međunarodna zajednica "direktno" meša u rad 
crnogorskih pravosudnih organa. Novaković je podgoričkoj Publici kazao da su se 
predstavnici međunarodne zajednice "upustili u proizvoljne ocene, bez 
poznavanja dokaza, prava i zakona". "Na njihovu žalost, u crnogorskom 
zakonodavstvu ne postoji ta mogućnost da se izmeni tužiočeva odluka" o 
odustajanju od krivičnog gonjenja osumnjičenih, među kojima je i zamenik 
državnog tužioca, rekao je Novaković. 
