> Izvor: matf
> Datum: 
> Rubrika: info_hronika
> Naslov: JEDAN OD ZATOČENIKA SFOR, POSLE DEVET DANA TAMNOVANjA NA SLOBODI
> Članak:


Veljko Borovina: Uzalud su me hapsili, jer ja ne znam ništa o onome što ih 
zanima

SOKOLAC - Veljko Borovina, vozač Milovana Bjelice, koga je visoki predstavnik 
za BiH, Pedi Ešdaun, smenio sa dužnosti predsednika Skupštine grada Srpskog 
Sarajeva, u martu prošle godine, od srede je, posle devet dana tamnovanja, na 
slobodi. Borovinu su pre 11 dana na Sokolcu, uhapsili pripadnici SFOR pod 
sumnjom da je umešan u "antidejtonske aktivnosti".
Istovremeno, pripadnici SFOR ponovo su uhapsili i Bjelicu koji je nedavno 
izašao iz jednomesečnog zatvora SFOR.
Borovina ne zna gde je tamnovao. Kaže da mu je jedan islednik SFOR rekao da je 
sa njim završen razgovor još prošlog petka, ali mu nije objašnjeno zašto je 
pušten na slobodu, u sredu, kasno uveče.
- Da je moje zadržavanje u pritvoru bilo neosnovano smatrali su i islednici 
SFOR - kaže Borovina. - Neki od njih su dolazili kod mene da pričamo o sportu, 
da mi ne bi bilo dosadno?! Kada su me hapsili, došli su u zgradu gde živim na 
Sokolcu, i pozvali me da izađem. Čim sam to učinio, saopštili su mi da će me 
uhapsiti i zadržati. Rekli su mi da moje hapšenje ima veze sa tim što sam bio 
vozač Milovana Bjelice od 1992 do 1998. godine, kao i da će mi postavljati 
pitanja o njemu. Sem o njemu, pitali su me da li poznajem još neke ljude u 
Sokolcu i da li znam nešto o mreži podrške Radovanu Karadžiću. Pošto sam 
saopštio da ništa ne znam o onome što me pitaju, na kraju su mi rekli da od 
mene nisu dobili nikakve korisne informacije.
Odnos pripadnika SFOR ocenio je korektnim, a tek po izlasku iz pritvora saznao 
je da je iza brave, opet, njegov bivši šef Bjelica i da je uhapšen kada i on. 
Nakon hapšenja, ističe Borovina, helikopterom je prebačen na nepoznatu adresu, 
a na lice mu je stavljena maska.