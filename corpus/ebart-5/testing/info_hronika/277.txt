> Izvor: matf
> Datum: 
> Rubrika: info_hronika
> Naslov: VEČITE PARNICE U ŠAPCU
> Članak:


U Okružnom sudu ističu objektivne, ali i subjektivne slabosti kolega iz 
opštinskih sudova

ŠABAC - Višegodišnje, pa i višedecenijske parnice, rak-rana su velikih sudova, 
poput Opštinskog suda u Šapcu i Opštinskog suda u Loznici, dok se u manjim 
sredinama ovi postupci brže rešavaju. Problemi su često objektivne prirode, ali 
mogu biti i plod nepripremljenosti ili nedovoljne stručnosti nosilaca 
pravosudnih funkcija u prvostepenom postupku, tvrde u Okružnom sudu u Šapcu, 
koji po žalbama rešava predmete iz sedam opštinskih sudova u Mačvanskom okrugu.
Okružni sud u Šapcu bukvalno je zatrpan predmetima iz takozvane građanske 
materije. Prošle godine, sedmoro ovdašnjih sudija (podeljeni u dva veća) 
odlučivalo je o čak 2.512 slučajeva, a u prva tri meseca ove godine "priliv" je 
bio za 86 posto veći u odnosu na isti period 2005.godine.
- Novi zakonik o parničnom postupku, koji je stupio na snagu 2005. godine, 
doprineo je da se spreče određene zloupotrebe procesnog prava od strane 
advokata. Ukinuto je mirovanje postupka, uvedeni su rokovi i mogućnost da tužba 
bude odbačena ukoliko je neuređena. Ipak, ostao je problem dostave. Opštinski 
sudovi pozive i rešenja dostavljaju preko pošte, a veliki broj neuručenih 
pošiljki budi sumnju da poštari sarađuju sa strankama. Tako se može vrteti u 
nedogled - ističe sudija Branislav Popović.
Prema rečima njegove koleginice Branke Đukić dešava se i da sudski veštaci ne 
ispoštuju rokove, ili se ne pojave na zakazanim pretresima. Ukoliko dođe do 
razmimoilaženja dva veštaka, neophodno je ročište na kojem im se pruža 
mogućnost da se usaglase. Pošto to obično ne uspe, onda se traži treći sudski 
veštak i - proces se neumitno prolongira. Sudija ima mogućnost da novčano kazni 
veštaka, ali se time dovodi u pitanje dalja saradnja, pogotovo što nadoknade za 
njihovo angažovanje kasne više meseci.
- Da bi odgovorio svim izazovima nosilac pravosudne funkcije bi trebalo da sudi 
bar pet godina. Neophodno je da se dobro pripremi za ročište, kako ne bi krenuo 
u izvođenje beznačajnih dokaza, prihvatio nepotrebne predloge pravnih 
zastupnika, ili dozvolio odlaganje rasprave bez opravdanog razloga, što za 
posledicu uvek ima odugovlačenje procesa. Međutim, u opštinskim sudovima sa 
našeg područja u ovom trenutku je dosta mladih, neiskusnih kolega - kaže sudija 
Ljiljana Maksimović.
Predsednik Okružnog suda u Šapcu Vladimir Bajić ističe da po "vremešnijim" 
parnicama prednjači Opštinski sud u Loznici. U sporu pred ovim sudom iz 1991. 
godine, u kojem su poljoprivrednici tužili preduzeće za gazdovanje šumama 
"Boranja", za proteklu deceniju i po nije doneta ni jedna presuda, a okončan je 
26. maja ove godine i to odustajanjem od tužbe. Suđenje zemljoradnika iz 
Brasine oko poseda, iz iste 1991. godine, četiri puta je vraćano na ponovni 
postupak i još je "živo", a u sličnom sporu iz 1994. godine od 37 zakazanih 
ročišta održano je svega 17.
- Najefikasnije rešenje, a to sam rekao i ministru dr Zoranu Stojkoviću 
prilikom nedavne posete, jeste da se usvoji pravilnik o disciplinskoj 
odgovornosti sudija, kao i da predsednik suda ima pravo da nagradi kvalitetniji 
rad. Šta da radite kada trećina sudija Opštinskog suda u Šapcu ne ispuni normu, 
a malo su ispod "crte" pa ne možete ni da tražite njihovo razrešenje? Ukoliko 
bi osetili po džepu, siguran sam da ne bi zaboravljali pojedine predmete, pa bi 
i parnice bile kraće - kategoričan je predsednik Okružnog suda u Šapcu Vladimir 
Bajić.