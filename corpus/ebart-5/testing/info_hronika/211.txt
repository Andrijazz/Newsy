> Izvor: matf
> Datum: 
> Rubrika: info_hronika
> Naslov: Obdukcija potvrdila da je Dejan PaniĆ, vodnik Vojske SCG, izvrŠio samoubistvo
> Članak:


Pucao je sebi u glavu neposredno pošto je pištoljem ranio Dragana 
Vladisavljevića i Slobodana Stojanovića

VODNIK Vojske SCG Dejan Panić (23), pripadnik antiterorističke jedinice "Kobre" 
i član obezbeđenja predsednika Srbije Borisa Tadića, ubio se hicem iz pištolja. 
Metak je ispalio sebi u glavu, iznad desnog uva, a ne, kako se ranije sumnjalo, 
u usta. 
Ovo je pokazala obdukcija koju su uradili stručnjaci beogradskog 
Kriminalističko-tehničkog centra iz sastava MUP Srbije.
Kako je utvrđeno, Panić je samoubistvo izvršio svojim pištoljem "CZ 99", kojim 
je u subotu, dva časa nakon ponoći, u borskom kafiću "Midnajt ekspres", teško 
ranio radnike obezbeđenja tog lokala: Dragana Vladisavljevića (32), zvanog 
Crni, i Slobodana Stojanovića (30), poznatijeg kao Buca. Pripadnik "Kobri" je 
sebi presudio neposredno nakon obračuna, na jednoj livadi nedaleko od mesta gde 
je došlo do incidenta.
Prema informacijama do kojih su došle "Novosti", Panić je do pre tri meseca bio 
u obezbeđenju i Svetozara Marovića, predsednika SCG, odakle je prebačen u 
obezbeđenje Borisa Tadića. On je obezbeđivao rezidenciju predsednika Srbije i, 
između ostalog, bio zadužen da njegovu decu vodi u školu i vraća ih.
Kako nas je informisao dr Đorđe Bajec, načelnik Odeljenja hirurgije beogradskog 
Urgentnog centra, Vladisavljevićevo i Stojanovićevo zdravstveno stanje se 
stabilizovalo i oni su, trenutno, van životne opasnosti.