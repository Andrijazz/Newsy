> Izvor: matf
> Datum: 
> Rubrika: info_hronika
> Naslov: ZAGREB - Nezavisni poslanik Branimir Glavaš saopštio je juče da je protiv 
> Članak:

Krunoslava Fehira, koji je zajedno s njim osumnjičen da je u Osijeku počinio 
ratni zločin 1991, podneo krivičnu prijavu za delo koje nije obuhvaćeno 
slučajem pred Županijskim sudom u Zagrebu. Na konferenciji za novinare Glavaš 
je rekao da je Fehir tokom prošle godine, u medijima a zatim i kao svedok, dao 
šest različitih iskaza o zbivanjima u Osijeku, u kojima opisuje i svoje učešće.
- To jasno upućuje na njegovo delovanje kao počinitelja ratnog zločina protiv 
civilnog stanovništva, a koje mora biti istraženo i procesuirano jer nije ni 
izdaleka pokriveno onim što mu se stavlja na teret u istrazi - kazao je on.
Prema rečima Glavaša, Fehir je javno priznao da je bio saučesnik u ubistvu 
Milutina Kutlića i pokušaju ubistva Radoslava Ratkovića i nekoliko desetina 
drugih civila, a da za te zločine protiv njega nije pokrenut ni istražni 
postupak.
- Glavni državni tužilac Mladen Bajić o navedenim činjenicama ćuti - rekao je 
Glavaš i objasnio da je zato odlučio da protiv Fehira podnese krivičnu prijavu.
On je dodao da je obavešten da je Fehirovo boravište u odmaralištu MUP Hrvatske 
u Valbandonu kod Pule i da, ako glavni državni tužilac ne zna gde on boravi, 
"ukazuje na tu činjenicu kako bi mu mogao dostaviti eventualne pozive za 
dodatni razgovor". Glavaš je ocenio da se njegov javni istup ne može 
protumačiti kao uticanje na svedoke, jer "Krunoslav Fehir nije svedok u 
postupku, nego okrivljeni".
Upitan zašto je toliko čekao sa tom krivičnom prijavom, Glavaš je odgovorio da 
ga je Fehir pre godinu dana optužio da je nalogodavac ubistava u Osijeku i da 
je hteo da mu za tu "godišnjicu uputi čestitku", ali da je pravi razlog čekanja 
to što poštuje Fehirovog oca Josipa, ceni njegov doprinos u domovinskom ratu i 
razume situaciju u kojoj se zatekao. Glavaš je podsetio da ga je Fehir prošle 
godine optužio za slučaj u kome je pokrenuta istraga, ali i da je nalogodavac 
ubistava srpskih civila, koji je javnosti poznat kao slučaj "Drava" ili 
"selotejp" jer su žrtve navodno bile ubijene metkom u potiljak i bačene u 
Dravu, a usta su im bila zalepljena selotejp trakom. Fonet