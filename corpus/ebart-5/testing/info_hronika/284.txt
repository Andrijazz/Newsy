> Izvor: matf
> Datum: 
> Rubrika: info_hronika
> Naslov: Ministar finansija predstavio Nacionalni investicioni plan za obrazovni sektor
> Članak:


Zaposlenima u 320 škola u Srbiji juče nisu isplaćene plate, jer njihovi 
direktori nisu dostavili podatke o tačnom broju zaposlenih, ili ih nisu 
usaglasili sa evidencijom Trezora 

Beograd - Do kraja 2007. godine u sektor obrazovanja u Srbiji biće uloženo oko 
80 miliona evra, najavio je ministar finansija Mlađan Dinkić. Iz 
privatizacionih prihoda u budžetu Srbije za obrazovanje će biti izdvojeno 55 
miliona evra, a preostalih 25 miliona evra iz kredita Evropske investicione 
banke, saopštio je Dinkić na pres konferenciji u Vladi Srbije na kojoj su 
predstavljeni detalji iz Nacionalnog investicionog plana za sektor obrazovanja.
Dinkić je objasnio da će ovaj novac biti namenjen za kupovinu 30.000 računara, 
uvođenje Internet priključaka, popravku grejnih instalacija i obnovu školskih 
zgrada, za nabavku novog inventara u školama u kojima je on stariji od pet 
godina, izgradnju fiskulturnih sala i za stručno usavršavanje nastavnog kadra.
Ministar finansija je juče saopštio da zaposlenima u 320 škola u Srbiji juče 
nisu isplaćene plate jer njihovi direktori nisu dostavili podatke o tačnom 
broju zaposlenih, ili ih nisu usaglasili sa evidencijom Trezora. Prema 
Dinkićevim rečima 193 škole dostavile su obračune, ali ih još nisu ispravile u 
skladu s nalogom Trezora. Istovremeno je pozvao direktore 127 škola da se vrate 
s godišnjih odmora i dostavili podatke o tačnom broju zaposlenih. "Ako hitno ne 
budu uskladili stanje broja zaposlenih s podacima Trezora, oni će vrlo 
verovatno izgubiti posao", naglasio je ministar.
Dinkić je objasnio da će plate biti isplaćene zaposlenima u 1.426 škola koje su 
uredno dostavile tražene obračune i podatke i podsetio da je kontrola podataka 
o broju zaposlenih u obrazovanju započela pre tri meseca, kada su ministarstva 
finansija i prosvete pozvala direktore škola da dostave tačan broj zaposlenih i 
njihove radne knjižice.
Ministar finansija je napomenuo da prema državnoj evidenciji u školama ima 
99.550 zaposlenih na određeno ili neodređeno vreme, i ponovio da će se od 2007. 
novac za plate prosvetarima uplaćivati direktno na žiro račune škola.
Dinkić je najavio da će na jesen početi kontrola podataka o zaposlenima u 
zdravstvu.