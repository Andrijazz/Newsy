> Izvor: matf
> Datum: 
> Rubrika: info_hronika
> Naslov: Andreja Mladenović, portparol Demokratske stranke Srbije
> Članak:


Beograd - Demokratske stranke Srbije, kao stožer Vlade Srbije, neće se 
zaustaviti u borbi protiv kriminala i korupcije na jednom primeru, izjavio je 
Andreja Mladenović, portparol DSS, podsetivši da su u poslednje vreme uhapšeni 
i sudija Vrhovnog suda Srbije, viceguverner Narodne banke Srbije, kao i bivša 
gradonačelnica Smedereva. Mladenović je na stranačkoj konferenciji za novinare 
istakao da se protiv Bogoljuba Karića ne vodi politička hajka, kako neki 
pokušavaju da prikažu, i naveo da je reč o borbi protiv korupcije. Prema 
njegovim rečima za pripremu cele akcije je trebalo dosta vremena  "jer bi u 
suprotnom bio kontraefekat i krivci bi se izvukli".
- Niko iz DSS ne pokušava da Karićima zabrani političko delovanje, ali da li je 
formirana partija da bi se zaštitio kapital - zapitao Mladenović. On je negirao 
da DSS pokušava da ugasi BK Telekom navodeći da ne žele da guše slobodu medija, 
ali i da imaju pravo da iznose svoje mišljenje "kada neko zloupotrebljava 
medije". Mladenović je, ujedno, pozvao nadležne organe da utvrde vlasničku 
strukturu u BK TV.
Mladenović nije želeo da komentariše primedbu novinara zašto, ako se vodi borba 
protiv korupcije, još nema rezultata istrage, u javnosti iznetih optužbi na 
račun generalnog direktora Železnica Srbije Milanka Šarančića, istakavši da bi 
se svaka njegova izjava tim povodom mogla smatrati pritiskom na sudstvo. 