> Izvor: matf
> Datum: 
> Rubrika: info_hronika
> Naslov: SUĐENJE ZA UBISTVO PREMIJERA
> Članak:


BEOGRAD - Zvezdan Jovanović Zveki, optužen da je iz snajperske puške ubio 
premijera Zorana Đinđića, i njegov advokat Nenad Vukasović izjavili su na 
jučerašnjem suđenju za ubistvo premijera da policija namešta dokaze.

Naime, Dragan Jerotijević, veštak iz MUP-a Srbije, izjavio je u Specijalnom 
sudu da je policija u akciji "Sablja" 23. marta 2003. godine pronašla dnevni 
list "Nacional" sa otiskom kažiprsta leve ruke Zvezdana Jovanovića u jednom od 
stanova zemunskog klana u Ulici vojvode Stepe 259. Veštak je dodao da je 
sutradan upoređivanjem otisaka nesumnjivo utvrđeno da otisak prsta sa novina 
pripada Jovanoviću. Na ovaj dokaz reagovao je advokat Vukasović upitavši 
Jerotijevića u koje vreme je vršio upoređivanje otisaka, ali veštak nije mogao 
da se seti.
- To je nameštaljka. Jovanović je uhapšen 24. marta u večernjim časovima i 
policija nije mogla fizički za tako kratko vreme da uzme otiske od njega, 
uporedi ih i napiše izveštaj o tome - protestovao je Vukasović, posle čega se 
sudskom veću obratio i Zvezdan Jovanović:
- Istina je ovo što je rekao moj branilac kada je govorio o mom privođenju i 
izvođenju iz ćelije da bi mi uzeli otiske.
Zamenik specijalnog tužioca Jovan Prijić predložio je da sud pribavi izveštaj 
SUP Beograd ko je, kada i gde uzeo otiske od Zvezdana Jovanovića, što je sud i 
prihvatio.
U nastavku suđenja veštaci iz MUP-a su ispričali da je policija u nekoliko 
stanova zemunskog klana pronašla otiske prstiju pripadnika klana. Otisak 
kažiprsta Miladina Suvajdžića zvanog Đura Mutavi nađen je na čaši u stanu u 
Sinđelićevoj ulici broj 40. Drugi otisci Suvajdžićevih prstiju, kažiprsta i 
srednjeg prsta, pronađeni su u stanu u Ulici vojvode Stepe 104. Otisak prsta 
Dejana Milenkovića Bagzija identifikovan je na čaši u stanu u Ulici Nikolaja 
Gogolja 98, a u istom stanu na flaši "koka-kole" nađen je i otisak domalog 
prsta Saše Pejakovića. Otisak palca Ninoslava Konstantinovića nađen je na 
novinama u stanu u Ulici Milentija Popovića 24. Suđenje se danas nastavlja.