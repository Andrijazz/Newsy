> Izvor: matf
> Datum: 
> Rubrika: info_hronika
> Naslov: GORNJI MILANOVAC - Dejan Rakić (31) iz Prokuplja, jedan od pripadnika 
> Članak:

jedanaestočlane grupe narko-dilera sa juga Srbije, za kojim postoji poternica 
MUP-a, pobegao je milanovačkoj policiji ispred nosa. Rakić jer bio priveden u 
zgradu OUP-a, pošto su saobraćajci, rutinskom kontrolom na Ibarskoj magistrali, 
utvrdili da je čovek za volanom BMW-a osoba sa poternice.

Posle saslušanja u policiji, Rakić je izveden pred zgradu OUP-a zbog pretresa 
automobila. Dok su policajci bili zauzeti pretresom, uhapšenik je iskoristio 
trenutak njihove nepažnje, dao se u beg i brzo izgubio među zgradama. U stanici 
policije ostali su njegov automobil, mobilni telefon i ručna torbica sa 2.000 
dinara. U gradu se čuje da je kod Rakića nađen jedan i po kilogram heroina i da 
je, tokom potere, upotrebljeno vatreno oružje. U policiji ovu priču demantuju.
Policija je prekjuče saopštila da je već uhapsila osam članova ove grupe 
narko-dilera iz Leskovca, čiji je vođa bio Ivan Jovanović (39). Prilikom 
hapšenja policija je od članova bande zaplenila više od 800 grama heroina. Osim 
Jovanovića iza rešetaka su se našli i Bojan Mladenović (23) iz leskovačkog sela 
Manojlovce, Stanko Stojanović (37), Jovica Jovanović (36), Vladica Ničić (25), 
Miodrag Mikić (26), Vladica Jovanović (25), Miodrag Maksimović (28) i Slaviša 
Simić (28). U bekstvu je, osim Rakića, i Dejan Stanković (29) iz Leskovca. Ova 
kriminalna grupa bila je pod prismotrom policije pola godine i detaljno su 
prikupljeni dokazi o njihovom radu. Banda je kupovala heroin od kosovskih 
dilera i prodavala ga širom Srbije.