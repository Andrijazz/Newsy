> Izvor: matf
> Datum: 
> Rubrika: info_hronika
> Naslov: POSLE INCIDENTA NA EKSKURZIJI U MAĐARSKOJ
> Članak:


Članovi obezbeđenja diskoteke "Seven" nisu mogli sa sigurnošću da tvrde da su 
baš ta petorica mladića remetila javni red i mir

- Petorica maturanata Osme beogradske gimnazije, koji su u noći između utorka u 
srede privedeni zbog grupnog ugrožavanja javnog reda i mira u Budimpešti, juče 
su pušteni na slobodu bez ikakvih pravnih posledica - izjavila je juče za naš 
list Aleksandra Mitić, konzul Srbije i Crne Gore u glavnom gradu Mađarske.

Maturanti su se juče vratili u Beograd u pratnji dvoje roditelja koji su uspeli 
da za kratko vreme dobiju mađarske vize. Aleksandra Mitić je objasnila da su 
mladići oslobođeni optužbi, jer je obezbeđenje nasumice izdvojilo njih petoricu 
iz grupe naših mladića koji su se, prema njenim rečima, međusobno "pokoškali" u 
budimpeštanskoj diskoteci "Seven".

- U policijskom izveštaju, koji smo dobili odmah posle incidenta, stoji da se 
nekoliko naših učenika potuklo, a na sudu nije bilo reči o tome da je 
obezbeđenje napalo đake - objašnjava Mitićeva i dodaje da je glavni razlog 
puštanja mladića na slobodu to što članovi obezbeđenja nisu mogli sa sigurnošću 
da tvrde da su baš oni remetili javni red i mir.

Da podsetimo, 71 učenik Osme beogradske gimnazije u toku maturske ekskurzije 
posetio je Bratislavu i Prag, a aranžman je obuhvatio jedno noćenje u 
Budimpešti. Uveče su svi posetili noćni klub "Seven" u kojem su se sukobili sa 
obezbeđenjem. Javnosti je ostalo nejasno kako je do ovog incidenta došlo, jer 
su profesori i đaci ispričali dve različite verzije ovog događaja.

Ni juče niko iz Osme beogradske gimnazije nije hteo da objasni da li su se đaci 
međusobno potukli, izašli iz diskoteke i pokušali da se vrate, pa se sukobili 
sa obezbeđenjem ili su izbacivači bez vidnog razloga napali naše đake. 
Direktorka Osme beogradske gimnazije Irena Brajović je dva dana zaredom 
izbacila iz škole pripadnike sedme sile pripretivši da će, ukoliko novinari ne 
napuste školu, u pomoć pozvati i policiju. U sredu su đaci i profesori, u 
školi, više od tri sata raspravljali i usklađivali svoje zvanične izjave, 
roditelji su iskoristili raspravu da napadnu profesore koji su otišli u 
Beograd, a petorica đaka je ostala u mađarskom pritvoru. I posle žučne rasprave 
očevici incidenta u Budimpešti dali su medijima različite izjave o tome što se 
zapravo desilo na ekskurziji.

Da podsetimo, Svetlana Maksić, profesor srpskog jezika i vođa ovog puta, rekla 
je da se nekoliko naših đaka u četvrtak potuklo u diskoteci "Seven" i da je 
obezbeđenje reagovalo, pa su se đaci i s njima sukobili. Tom prilikom je 
povređen jedan od izbacivača. 

Nasuprot njenoj izjavi, đaci tvrde da nije bilo sukoba među vršnjacima, već da 
je nekoliko maturanata skinulo majice u diskoteci i da im je obezbeđenje prišlo 
i reklo da se obuku. Svi su poslušali naređenje, a posle toga su ih izbacivači 
"mrko gledali, uskakali na podijum gde su bili đaci, udarali dečake i devojčice 
laktovima". Jednom od učenika su tom prilikom razbili nos. Kad su to videli, 
profesori su saopštili deci da je izlazak završen, a u izveštaju učenika koji 
su očevici događaja stoji da su članovi obezbeđenja psovali na srpskom i 
pljuvali za njima dok su napuštali diskoteku. Tada je došlo do "koškanja" 
između đaka i obezbeđenja. Kad su izašli napolje, za njima su istrčali članovi 
obezbeđenja i počeli da ih tuku pendrecima i palicama. Nastala je opšta tuča, a 
Mađari su udarali i profesore i devojke.

Ubrzo se pojavila policija, a, prema đačkoj pisanoj izjavi, napadači su 
pobacali oružje ispod obližnjih automobila. Policija je ignorisala ovaj deo 
tuče i niko nije zavirio ispod parkiranih vozila. Postrojili su mladiće, a 
pripadnici obezbeđenja su izdvojili petoricu učenika koji su privedeni. Đaci 
kažu da je najgore to što se tuča dogodila ispred diskoteke, na ulici gde 
obezbeđenje nema pravo da zavodi red.

Pisanu izjavu maturanata Osme beogradske gimnazije novinarima je juče u 
dvorištu ove škole pokazalo nekoliko đaka, a u Ministarstvu prosvete i sporta 
nisu mogli da nam kažu da li su i oni dobili isti dokument.

Republički i gradski prosvetni inspektori juče su posetili Osmu beogradsku 
gimnaziju i proveravali da li je ovo putovanje organizovano u skladu s važećim 
pravilnikom, a rezultati ovog izveštaja biće uskoro poznati.