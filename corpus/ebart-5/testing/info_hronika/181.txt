> Izvor: matf
> Datum: 
> Rubrika: info_hronika
> Naslov: Prevare u osiguranju - pokušaj da se nesreća pretvori u "sreću"
> Članak:


Kod nas se ove prevare uglavnom svode na "male laži" kako bi se dobilo nešto 
novca. Senzacionalne prevare koji dospevaju na naslovne strane novina nisu 
zabeležene poslednjih godina. "Piromani" najbogatiji u Srbiji

U Španiji je tokom prošle godine 56 Španaca izmislilo sopstvenu smrt kako bi 
došli do novca osiguravajućih društava. Svi "živi mrtvaci" pokazali su 
neverovatnu maštu smišljajući načine smrti, ali su se uglavnom oslanjali na 
saobraćajne nesreće i to u inostranstvu. Prevaranti su u proseku uzimali oko 16 
hiljada evra i oštetili državu za gotovo milion evra, a da bi došli do novca, 
morali su prethodno da falsifikuju razne policijske i sudske dokumente. Iako 
kod nas takvi slučajevi nisu zabeleženi, naša zemlja, ipak, u njima aktivno 
učestvuje - kao "mesto zločina"! Naime, jedan od pomenutih Španaca bio je vozač 
humanitarne pomoći za Bosnu, a odlučio je da postane milioner tako što će 
lažirati nesreću na lošem putu negde na Balkanu. On je na taj način planirao da 
sebi i sinu inkasira nešto više od milion evra od različitih osiguravajućih 
kompanija.
Osim "pogodnih puteva", jedna privatna klinika iz Kragujevca svojevremeno je 
izbacila na tržište sasvim atraktivnu ponudu prevarantima iz inostranstva. 
Naime, klinika je pravila "hirurške rezove" zainteresovanima, potom ih uredno 
zašivala i slala njihovim osiguravajućim kompanijama račune uz različite 
dijagnostičke izveštaje o navodnoj bolesti. "Pacijenti" su uglavnom bili 
nemački državljani koji su na proputovanju kroz Srbiju "morali hitno na 
operaciju", a koji su potom bili bogatiji za 5.000 do 15.000 evra. Ova klinika 
imala je i svoje redovne klijente. Tako su Goranu R. 2003. lekari tokom navodne 
hitne operacije izvadili kamenje iz bubrega, za šta je od osiguranja dobio 
9.260 evra, dok su Goranova supruga i dve ćerke godinu dana ranije navodno 
stacionarno lečene zbog trovanja hranom.
Iako u Srbiji ne postoje statistički podaci o prevarama u osiguranju, gotovo je 
sigurno da je pokušaj da se nesrećni događaj pretvori u "sreću" jedan od 
omiljenih "sportova" naših sugrađana. Međutim, za razliku od razvijenih 
zemalja, gde je stalno povećanje ovih prevara vezano za želju pojedinca za 
bogaćenjem, kod nas se ove prevare uglavnom svode na "male laži" kako bi se 
dobilo nešto dodatnog novca. Radica Rubežić, izvršni direktor za internu 
reviziju i kontrolu u Kompaniji "Dunav osiguranje", objašnjava da senzacionalne 
prevare koje dospevaju na naslovne strane novina kod nas nisu zabeležene u 
poslednjih nekoliko godina.
Sitne prevare
Prevare u osiguranju mogu izvršiti osiguranik, agent osiguranja ili sama 
osiguravajuća kompanija, odnosno njeni vlasnici. One se mogu desiti prilikom 
zaključivanja ugovora, u toku trajanja ugovora i prilikom podnošenja zahteva za 
naknadu štete. Prevare se mogu javiti u svim segmentima - vrstama osiguranja, 
naročito od opasnosti od požara, krađe, razbojništva, stvari domaćinstva, 
poplava i izliva vode, u kasko osiguranju motornih vozila, osiguranju života, 
osiguranju od posledica nesrećnog slučaja... Prema težini, prevare se dele na 
velike i male.
Odštetni zahtev
- Velike prevare predstavljaju unapred smišljenu operaciju sa ciljem da se 
nelegalno ostvari velika dobit. Obično se radi o lancu povezanih učesnika u 
smišljenoj prevari i to isceniranjem nesreće, povrede, provalne krađe ili 
namernim podmetanjem požara. Male prevare uglavnom predstavljaju pokušaje 
osiguranika da svoj legalni odštetni zahtev precenjuju kako bi došli do više 
novca - objašnjava Rubežićeva i navodi podatak iz svetske statistike da se oko 
deset odsto svih odštetnih zahteva zasniva na prevari. Prema istim izvorima, u 
evropskim zemljama u osiguranju auto-odgovornosti od 20 do 30 odsto prevara u 
osiguranju je unapred smišljeno, dok su preostale prevare takve gde se koristi 
"zgodna prilika".
U inostranim zemljama, u želji za bogaćenjem, pojedinci smišljaju prevare poput 
filmskih priča, pa čak idu toliko daleko da se namerno povređuju i lažiraju 
svoju smrt. Prema mišljenju Rubežićeve, razvoj osiguranja kod nas sigurno će 
imati za pratioca i takve slučajeve. Do tada, zbog malih premija, one se 
uglavnom svode na sitne laži kako bi se nešto malo zaradilo ili, pak, nešto 
staro popravilo.
U praksi osiguravajućih društava, zloupotreba osiguranja, odnosno pokušaji 
prevara su u najvećem broju slučajeva vezana za osiguranje motornih vozila - 
auto-odgovornost i auto-kasko, gde se najčešće posle udesa "naduvavaju" štete 
ili se spisak oštećenja širi nekim ranijim. Efikasnom kontrolom zaposlenih u 
Kompaniji "Dunav osiguranje" osujećeni su pokušaji prevare isceniranjem krađe 
vozila, provalne krađe, saobraćajne nezgode, falsifikovanjem dokaza i naplate 
iste štete od svih osiguravajućih društava kod kojih je zaključeno osiguranje 
istog rizika.
Slučajevi namerno podmetnutih požara radi naplate štete iz ugovora o osiguranju 
dugo godina nisu evidentirani u statistici uzroka požara. Ipak, zanimljivo je 
da se smatra da je iznos štete kod namerno podmetnutog požara gotovo tri puta 
veći od prosečne štete požara koji je nastao nezavisno od volje osiguranika. 
Požari se namerno izazivaju kako bi se obnovile stare poslovne zgrade ili roba 
na zalihama, ili se, pak, izbeglo uzimanje kredita pod teškim uslovima ili 
polaganje računa akcionarima... Iako su za vreme ratova na ovim prostorima 
kružile čaršijske priče o bar dvojici aktuelnih biznismena koji su na ovakav 
način stekli bogatstvo, nikad nije utvrđeno da su ti požari podmetnuti niti da 
postoji sprega između osiguranika, zaposlenih u osiguravajućim društvima i 
istražnih organa.
"Živi mrtvaci"
U nekim životnim situacijama, kad osiguranik ostane bez posla ili mu je iz 
drugih razloga preko potreban novac, u inostranoj praksi nije nepoznat, inače, 
teško razumljiv postupak samopovređivanja. Osiguranici namerno lome noge, ruke, 
kukove ili insceniraju svoju smrt. Kod nas bi, kako smo već naveli, zbog malih 
premija to bilo suludo uraditi, pa su ovde češći primeri "korišćenja zgodne 
prilike". Jedna od poslednjih takvih prevara predstavlja slučaj jednog mladića 
iz Užica. Pošto je polomio nogu, on je pokušao da to i naplati po polisi 
"Dunava" koju je imao, a koja nije pokrivala datum stvarnog štetnog događaja. 
Mladić je zato falsifikovao datum na lekarskim nalazima koje je dobio na 
ortopedskoj klinici kako bi se poklopili sa periodom osiguranja i tražio 
odštetu. Pošto je isplaćen, ohrabren time, on je podneo još jedan odštetni 
zahtev po istom osnovu. Kontrolori "Dunava", međutim, zbog sumnje da se radi o 
istom slučaju, izvršili su detaljnu kontrolu i uočili celu prevaru. Protiv 
mladića je podneta krivična prijava i postupak za naknadu štete nanete 
Kompaniji.
Kada je reč o prevarama zaposlenih u osiguranju, jedan od poslednjih slučajeva 
dogodio se u Preševu pre mesec dana. Kontrolom jedne polise osiguranja 
"Dunava", inicirane povodom zahteva jednog osiguranika za izdavanjem zelene 
karte, a zatim i kontrolom jednog nedavno angažovanog preduzimača svih prodatih 
polisa rizika na terenu otkrivena je pronevera ovog zastupnika "Dunava". Naime, 
radi se o tome da je na primerku polise, koji ostaje osiguraniku i u Odeljenju 
za registraciju motornih vozila pisalo da se radi o osiguranju teretnog vozila 
sa premijom od 25.000 dinara, dok je na trećem primerku, koji je ovaj zastupnik 
naknadno popunjavao i sa kojim se razduživao, pisalo je da se radi o osiguranom 
putničkom vozilu, nepoznate registracije sa premijom od 5.000 dinara. Proverom 
ostalih izdatih polisa, u saradnji sa policijom, utvrđeno je da nedostaju i 
pojedini podaci o vozilu, a tamo gde ih ima utvrđeno je da se radi o vozilima 
koja su u važećem osiguranju kod drugih osiguravajućih društava. Kada je 
pomenutom zastupniku naloženo da se razduži sa ostatkom neiskorišćenih polisa, 
on je napustilo teritoriju Srbije i pobegao u Makedoniju. Policija je za njim 
izdala poteru.
Ma koliko paradoksalno ili cinično zvučalo, ipak, u godinama koje su za nama, 
veći je rizik kod osiguranja bio na strani osiguranika nego na strani 
osiguranika. Svedoci smo da pojedini osiguranici često nisu imali sredstva da 
isplate naknade iz osiguranja, te je bilo više nego opasno, pre svega u 
ekonomskom smislu rizično, uništavati ili oštećivati svoju imovinu.
Lično bogaćenje
Ipak, prevare koje čine vlasnici osiguravajuće kompanije ne svode se na 
pojedinačne slučajeve već su one obično većih razmera. Ovakva namera može 
postojati u samom startu poslovanja kompanije ili kada kompanija, usled lošeg 
poslovanja, zapadne u teškoće, a prihodi od premija u tim situacijama 
nenamenski se koriste za lično bogaćenje.
Osim toga, postoje i prevare osiguranika u situacijama kada zaključuju veliki 
broj ugovora sa osobama koja ne poznaju poslove osiguranja (naročito ako su 
osiguranici fizička lica), što mogu da iskoriste i unesu klauzule koje imaju za 
cilj da se njihova obaveza ograniči u najvećoj mogućoj meri, te se na taj način 
ugovor obesmisli, a da to ne bude vidljivo. Osiguranik tada dobije osiguranje 
od koga nema praktično nikakvu zaštitu.