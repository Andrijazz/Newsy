> Izvor: matf
> Datum: 
> Rubrika: info_hronika
> Naslov: NOVI SAD - Predsednik Vojnog suda pukovnik Đorđe Trifunović predao je juče 
> Članak:

Krivičnom odeljenju Okružnog suda u Novom Sadu predmete koji su pripali u 
nadležnost ovog suda nakon što su vojni sudovi ukinuti.
Kako se navodi u saopštenju Okružnog suda, predmeti bivšeg Vojnog suda će se, u 
skladu sa zakonom, ubuduće rešavati pred novoformiranim Vojnim odeljenjem tog 
suda.
Trifunović je predao ukupno 763 predmeta u kojima je istraga prekinuta i 246 
predmeta u kojima je istraga u toku.
Primljeno je i 38 predmeta u kojima su podignute optužnice, po kojima će 
postupati Vojno odeljenje Okružnog suda u Novom Sadu, navodi se u saopštenju.
Dodaje se da se predmeti u kojima je istraga prekinuta u najvećem delu odnose 
na krivična dela protiv vojske, preciznije na krivično delo neodazivanja pozivu 
i izbegavanja vojne službe i u manjem delu na samovoljno udaljenje i bekstvo iz 
vojske.
Slična je struktura predmeta i u slučajevima gde je istraga u toku, navodi se u 
saopštenju.
Pukovnik Trifunović je još naveo da će Okružni sud u Novom Sadu zadužiti još 
oko 2.000 predmeta koji se nalaze u fazi izvršenja.
Rok za predaju predmeta iz nadležnosti vojnih civilnim sudovima je 31. januar.