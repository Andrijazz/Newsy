> Izvor: matf
> Datum: 
> Rubrika: info_hronika
> Naslov: Dragan Maršićanin, potpredsednik DSS
> Članak:


Beograd - Živkovićeva vlada mora da zna da se ne može šibicariti sa EU, ne može 
se varati EU, ali ni građani Srbije - izjavio je na jučerašnjoj konferenciji za 
novinare potpredsednik Demokratske stranke Srbije Dragan Maršićanin.
- Vlada o tome ćuti. Ta afera traje od novembra prošle godine. Reakcije 
ministara poljoprivrede i trgovine su neodgovorne i svode se na konstataciju da 
su odluke EU političke. Ukoliko Vlada ne pokrene istragu, neće biti ništa od 
najavljene borbe protiv korupcije i privrednog kriminala. Predstavnici Komisije 
EU zamerili su da im nije omogućen potpun uvid u dokumentaciju poslovanja MK 
Komerca čiji je vlasnik Miodrag Kostić, prijatelj prethodne i ove Vlade, kao i 
vrha Demokratske stranke - rekao je Maršićanin i zapitao se da li je to razlog 
što Vlada ćuti o ovoj aferi. 
Vlada Srbije nudi građanima Srbije privrednu krizu i socijalno-ekonomsku bedu, 
ocenio je Maršićanin, pozivajući se na privredne parametre za koje je rekao da 
su "ispod očekivanja". Oni pokazuju, kako je naveo, nedovoljan rast 
proizvodnje, porast nezaposlenosti, korupciju i privredni kriminal, a krediti 
koji su odobreni u vreme vanrednog stanja samo će dodatno povećati 
prezaduženost. Time se Srbija i Crna Gora, po investicionoj privlačnosti 
svrstava, na 149 mesto od 156 zemalja. 
Maršićanin je najavio da će poslanička grupa DSS u Skupštini Srbije i Crne Gore 
zatražiti da se utvrdi platforma za Kosovo i Metohiju. On je rekao da složene 
prilike u Pokrajini zahtevaju da državni organi SCG, a ne samo Srbije, utvrde 
mere na osnovu kojih će se delovati na Kosovu. Neophodno je da se otvori 
parlamentarna debata o tome, kako bi se utvrdio stav, rekao je Maršićanin.