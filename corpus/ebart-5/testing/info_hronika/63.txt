> Izvor: matf
> Datum: 
> Rubrika: info_hronika
> Naslov: Pres klub o skupštinskoj krizi
> Članak:


Beograd - Bez obzira na ishod današnjeg glasanja o poverenju Vladi, vanredni 
izbori su sve bliži - ocenili su juče, gostujući u Pres klubu Medija centra, 
analitičari Miodrag Radojević iz Instituta za političke studije i Zoran 
Stojiljković sa Fakulteta političkih nauka. 
Paraliza institucija i ravnoteža nemoći karakterišu današnju političku 
situaciju u Srbiji, ocenio je Stojiljković. Hibridna vlada gura parlament na 
margine, dodao je on, ukazujući da se današnje vladajuće partije u Srbiji mogu 
podeliti na stranke "embrione" i stranke "hobotnice" koje svoje pipke guraju u 
upravne odbore i druga važna mesta tako da možemo govoriti o fenomenu 
"pluralizovane partijske države". Stojiljković je naglasio da su gotovo svi 
relevantni sindikati postigli konsenzus o potrebi raspisivanja vanrednih izbora.
- Sudbina Vlade je u rukama malih stranaka i videćemo da li su po tom pitanju 
postignuti neki paktovi tih stranaka sa opozicijom. Pitanje je da li će male 
partije izvesnost participacije zameniti neizvesnošću izbora. Glasanje o 
poverenju Vladi će pokazati i da li DOS ima "rezervne" poslanike - rekao je 
Radojević. 
On smatra da će Vlada, ako joj ne bude izglasano nepoverenje, dobiti dovoljno 
manevarskog prostora za konsolidaciju. "Novcem od privatizacije mogla bi da 
amortizuje socijalne potrese i kupi glasove tako što će obezbediti i podići 
plate u javnom sektoru i penzije", Radojevićeva je procena. Manifestacije 
političke krize on vidi i u nedonošenju antikorupcijskih zakona, u paralizi 
rada Ustavne komisije i u prenošenju vlasti na vaninstitucionalne činioce. 
- Primetan je gubitak autoriteta političkih lidera, a Vlada pored kredibiliteta 
gubi i samopouzdanje što se vidi i iz toga da pojedine vladajuće partije već 
formiraju svoje izborne štabove - zaključio je Radojević.