> Izvor: matf
> Datum: 
> Rubrika: info_hronika
> Naslov: Nastavak suđenja Volfu Miniću
> Članak:


BEOGRAD - Suđenje Vukašinu-Volfu Miniću, predstavniku agencije "Intero" i 
"Japan tobako internacionala" za Jugoslaviju, optuženom za nedozvoljeno 
posedovanje oružja, nastavljeno je juče u Prvom opštinskom sudu svedočenjem 
policajca Predraga Borovićanina. Minić je optužen da je 24. jula prošle godine 
u "mercedesu" imao revolver "magnum 357" sa šest metaka za koji nije imao 
dozvolu za nošenje i držanje.
Borovićanin, član jedne od patrola interventne brigade koja je učestvovala u 
privođenju Minića, ušao je u sudnicu sa 15 minuta zakašnjenja, u trenutku kada 
su branioci protestovali zbog neodazivanja policajaca na pozive suda.
Odgovarajući na pitanja sudije i odbrane, Borovićanin je kazao da nisu imali 
dojavu da zaustave vozila u kojima je bio Minić sa obezbeđenjem, već da su 
prišli u pomoć kolegama iz druge patrole.