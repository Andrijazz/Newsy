> Izvor: matf
> Datum: 
> Rubrika: info_hronika
> Naslov: SMEDEREVO - Okružno javno tužilaštvo u Smederevu podiglo je optužnicu protiv 
> Članak:

Nikole Drenjakovića Kokana (49) iz Smedereva, zbog produženog krivičnog dela 
prevare. On je u proteklih godinu i po dana oštetio Božidara Jankovića, Dobricu 
Jankovića i Milivoja Simića za ukupno 60.000 evra - potvrdila nam je zamenik 
okružnog javnog tužioca Gordana Maksimović. 
U Opštinskom sudu u Smederevu u toku je i krivični postupak protiv Drenjakovića 
zbog krivičnog dela korupcije u organima uprave i falsifikovanja službene 
isprave, zbog čega je bio u pritvoru od 10. jula do 9. septembra ove godine. 
Drenjaković je do suspendovanja bio šef Odseka za naplatu javnih prihoda u 
Poreskoj upravi u Smederevu i on je u periodu od 1999. do 2002. primao novac od 
građana na ime izmirenja poreza, koji nije predavao blagajni, već ga je 
koristio za lične potrebe. Istraga je do sada pokazala da je Drenjaković na 
ovaj način oštetio Poresku upravu za 300.000 dinara. On je u poreske knjižice 
unosio neistinite podatke, overavao ih pečatom i potpisom i izdavao oštećenima 
priznanice za navodno uplaćeni porez.