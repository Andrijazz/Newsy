> Izvor: matf
> Datum: 
> Rubrika: info_hronika
> Naslov: U susret maturskim večerima
> Članak:


Beograd - Iako do organizovanja maturskih večeri ima više od mesec dana, 
beogradski butici su se već pripremili za svršene srednjoškolce. Ekstravagantne 
radnje u centru Beograda, koje će maturanti verovatno najpre posetiti, 
pripremile su najnoviju kolekciju svečanih haljina. Sudeći prema 
najzastupljenijim kreacijama, najveći broj devojaka će završetak školovanja 
proslaviti u svetlim tonovima sa čipkastim detaljima.
U najvećem broju beogradskih radnji cene ovih elegantnih haljina kreću se od 
pet do 15 hiljada dinara, u zavisnosti od materijala i dužina. Za one koji 
"nisu ludi" za trendovima neki od aktuelnih butika izložili su i prošlogodišnje 
modele. Po nešto pristupačnijim cenama mogu se naći i modeli šarenijih dezena, 
tako da se haljina od satena može kupiti i za dve do tri hiljade dinara. Za one 
koji više vole da kombinuju garderobu, a to sebi mogu i da priušte, ovog 
proleća u buticima je veliki izbor mahom čipkanih bluzica čije se cene kreću od 
jedne do četiri hiljade, dok se cena sukanja u proseku kreće od dve do pet 
hiljada dinara, pri čemu su takođe aktuelne bela i drap boja, sa zanimljivim 
detaljima u vidu perlica ili čipke. Prosečna cena elegantnih cipela je oko 
sedam hiljada dinara.
Mladići za ovu priliku najčešće kupuju svoja prva odela, čija se cena ove 
godine kreće između 16 i 25 hiljada dinara. Kako su jeftiniji modeli 
primereniji mladima, oni koji žele da se obuku u nekoj od ekskluzivnih radnji 
moći će "da prođu" i sa 16, 17 hiljada po odelu. Ukoliko se ipak opredele za 
ležerniju varijantu, mladići će za sako morati da izdvoje oko sedam hiljada, a 
za košulju od tri do četiri hiljade dinara. Onima koji sebi ne mogu da priušte 
"firmiranu" garderobu ostaju još uvek dobro snabdeveni Sajam i buvljak. Tamo se 
maturska odela i haljine mogu naći po ceni od šest hiljada dinara u proseku.
Prema rečima pojedinih prodavaca, svršeni beogradski srednjoškolci nisu počeli 
da spremaju "autfit" za proslavu mature. Kako nam je prodavačica iz TC Čumićevo 
sokače rekla, maturanti svečanu garderobu još uvek razgledaju. Kupuju jedino 
oni koji baš znaju šta žele, a takvih je, dodaje ona, uvek bilo malo.