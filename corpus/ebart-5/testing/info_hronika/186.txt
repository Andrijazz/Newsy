> Izvor: matf
> Datum: 
> Rubrika: info_hronika
> Naslov: TUŽBA ZA KLEVETU BIVŠEG NAČELNIKA SUP-a BRANKA ĐURIĆA PROTIV ADVOKATA IVANE 
> Članak:

PRIMOVIĆ

Sudija Snežana Jovanović u rešenju navela da je od 2000. godine do danas 
proteklo - šest godina

Postupajući u slučaju tužbe bivšeg načelnika SUP-a Beograd Branka Đurića protiv 
advokata Ivane Primović zbog klevete, koji se vodi pred Trećim opštinskim sudom 
u Beogradu, sudija Snežana Jovanović donela je rešenje kojim se obustavlja 
postupak zbog zastarelosti. Ništa ne bi bilo neobično da postupak nije počeo 7. 
marta 2000. godine, a da u rešenju, od 4. marta ove godine, ne piše da je od 
dana izvršenja krivičnog dela prošlo šest godina. Prosta računica govori da je 
reč o pet godina.

U obrazloženju rešenja koje je potpisala sudija Snežana Jovanović, navodi se da 
je zakonom propisano da će se učinilac ovog krivičnog dela kazniti zatvorom od 
tri meseca do tri godine...

"Zastarelost krivičnog gonjenja nastaje u svakom slučaju kada protekne dvaput 
onoliko vremena koliko se po zakonu traži zastarelost krivičnog gonjenja, to je 
sud i odlučio kao u izreci rešenja, imajući u vidu da je kao vreme izvršenja 
dela označen 26. februar, od kada je proteklo više od 6 godina", navodi se 
doslovce u obrazloženju.

Ivana Primović je pomenutog datuma u emisiji TV "Studio B" optužila Đurića da 
je lično omogućio bekstvo izvršiocima zločina na Ibarskoj magistrali kada su 
ubijena četiri člana SPO. Od marta 2000. godine, nijedno od 24 zakazanih 
ročišta nije održano, što zbog neodazivanja na poziv okrivljene, što zbog ne 
dolaska advokata, što zbog sprečenosti sudije. Čak i poslednji pretres od 24. 
februara ove godine, posle kog je doneto rešenje o obustavljanju postupka, nije 
održan zbog sprečenosti sudije.

Zora Dobričanin Nikodinović, advokat Branka Đurića, bivšeg šefa beogradske 
policije, smatra da je, u najblažoj formi, reč o potpunoj neažurnosti suda, pa 
se samim tim ne poštuje ni načelo ekonomičnosti postupka.

"U ocenu eventualnih političkih razloga neću ni da se upuštam, jer neću u to da 
verujem. Želim da verujem u toliko proklamovanu nezavisnost sudova. Ovaj 
postupak bi mogao da bude okončan i povlačenjem tužbe u situaciji kada bi se 
okrivljena izvinila Branku Đuriću za iznetu klevetu", kaže Zora Dobričanin - 
Nikodinović.