> Izvor: matf
> Datum: 
> Rubrika: info_hronika
> Naslov: Svedočenje radnika menjačnice "Jafa" o pljački u centru Beograda 
> Članak:

BEOGRAD - Nepoznati mladići opljačkali su juče u 10.30 sati menjačnicu "Jafa" u 
ulici Majora Ilića 2 c i odneli oko 300 hiljada dinara. Mladić zaposlen u 
menjačnici tvrdi da je neposredno pre pljačke, vlasnik "Jafe" izašao do 
obližnjeg kafića "Palilulska kasina".
- Sve je trajalo oko minut. Prvi je ušao momak sa fantomkom. Kroz mali pult je 
uperio pištolj na blagajnika, koji je sedeo pored mene i zatražio pare. 
Blagajnik mu je gurao pare na pult, a on ga je gurao nazad. Posle nekoliko 
sekundi, ušao je i drugi mladić, naoružan pištoljem, obučen u crno i sa 
fantomkom na glavi i zahtevao da otvorimo vrata. Kada je novac pao na pod, 
rekli su nam da ga skupimo i bacili nam kesu. Nisu tražili devize, samo dinare. 
Kada su izlazili poprskali su nas sprejom, najverovatnije suzavcem, ali sam 
uspeo da vidim da su otišli peške prema Ulici 27. marta - kaže Z. H. radnik 
menjačnice "Jafa". Prema rečima prodavaca iz obližnjih radnji, razbojnici su na 
sebi imali trenerke, dukserice sa kapuljačama, a jedan je imao i rukavice.
- Momak koji je prvi ušao, bio je izrazito mršav. Drugi je visok oko 180 
centimetara. Ne verujem da su stariji od dvadesetak godina - dodao je