> Izvor: matf
> Datum: 
> Rubrika: info_hronika
> Naslov: Aleksandar D. (39 ) uhapšen zbog ubistva bivše supruge
> Članak:


Aleksandar je Jelenu L. (33) izbo 29 puta nožem naočigled sedmogodišnjeg sina, 
koji ga je molio da prestane. Potom je sklonio telo u obližnji kanal, a dete 
odvezao kući

SMEDEREVSKA PALANKA - Policija je u subotu ujutru uhapsila Aleksandra D. (39) 
iz Smederevske Palanke zbog sumnje da je prethodne večeri, oko 21,30, na uglu 
ulica Tanaska Rajića i Obilićeve, pored železničke pruge, svirepo ubio svoju 
nevenčanu suprugu Jelenu L. (33 ). Uviđajem, koji su izvršili istražni sudija 
Okružnog suda u Smederevu, okružni državni tužilac i policijski službenici u 
Smederevskoj Palanci, utvrđeno je da je Jelena L. usmrćena nožem. Obdukcijom 
obavljenom 29. jula u Opštoj bolnici "Stefan Visoki" u Smederevskoj Palanci, 
konstatovano je da je pokojna Jelena zadobila 26 uboda nožem , i to u predelu 
vrata, grudi i ruku. Pripadnici Policijske uprave u Smederevu su osumnjičenog, 
uz krivičnu prijavu, priveli su istražnom sudiji Okružnog suda u Smederevu.
Kako smo saznali od najbližih članova pokojne Jelene, ona je imala 
četrnaestogodišnju ćerku Andreu, iz prvog braka, koja je živela sa ocem, a sa 
Aleksandrom, sa kojim je nevenčano živela, sedmogodišnjeg sina Aleksu. U kući u 
kojoj je žrtva živela sa roditeljima i sinom, od marta ove godine, kada je 
napustila Aleksandra, tuga i bol.
- Nemam reči za ovo što se desilo mojoj ćerki, mojoj Jeci. Sreća u nesreći je, 
ako tako mogu da kažem, što mi je unuk te večeri ostao živ, a sve vreme je bio 
prisutan i gledao kako mu otac ubija majku. Moja ćerka, unuk i Aleksandar, su 
godinama živeli kao podstanari, i ona ih je svo troje izdržavala, radeći na dva 
mesta. On nikada ništa nije radio, samo je pijančio i pravio svađu u porodici. 
Godinama ih je sve maltretirao, pijan bi tukao i nju i dete, a i svojoj majci 
je pretio da će je ubiti. Godinama je dobro poznat našoj policiji, ko zna 
koliko puta su ga pijanog sklanjali sa ulice, odvodili u bolnicu na ispiranje, 
a posle opet kući, i ništa nisu uradili da zaštite moje dete i unuče. Jelena ga 
je napustila i došla sa sinom da živi kod nas, ali je i dalje kontaktirala sa 
Aleksandrom . Uzimao je dete svakog vikenda, baš kao i ovog puta kad ju je ubio 
- kaže skrhan bolom otac pokojne Jelene .
U petak uveče, Jelena se kako saznajemo, dogovorila sa Aleksandrom da se nađu 
na uglu ulica Rajićeve i Obilićeve, što je ona i učinila i, ne očekujući ovako 
nešto, povela je i sina. Aleksandar ih je sačekao i odmah nožem počeo da ubada 
nesrećnu ženu. Komšije koje su čule jauke, i dete koje je sve vreme molilo oca 
da prestane, odmah su pozvale policiju, a ubica je, sklonivši telo žrtve u 
obližnji kanal, stavio dete u kola i odvezao se kući, gde su ga pripadnici 
policije i našli sledećeg jutra. Nož kojim je pokojna izbodena, nađen je na 
licu mesta, u telu žrtve .
Tekst i foto: Slavica Milić-Bogdanović