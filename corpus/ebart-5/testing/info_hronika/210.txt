> Izvor: matf
> Datum: 
> Rubrika: info_hronika
> Naslov: Kraljevo - Sve je počelo kada su na redovnoj konferenciji za novinare 
> Članak:

funkcioneri OO SDP prozvali opštinske funkcionere zbog visine zarada za koje su 
kazali da se kreću od 70 do 130 hiljada dinara, a da istovremeno Opština nema 
para da plati lokalne inspektore čije je aktivnije delovanje u ovom gradu 
trenutno od životnog značaja. 
Predstavnici SDP su se osvrnuli i na kadrovsku politiku u Elektrodistribuciji 
gde se, kako su obznanili, otpuštaju mladi i izuzetno stručni ljudi. Direktor 
Elektrodistribucije je odmah demantovao ovakvu izjavu, a povodom plata 
opštinskih funkcionera oglasio se predsednik Opštine Radoslav Jović. Štiteći 
interese svojih podređenih, Jović je putem lokalne televizije građanima 
saopštio kako njegova plata iznosi tek 35.000 dinara, a njegovih saradnika ni 
toliko. Uprkos tome, komentari građana uglavnom su se odnosili na to da se ime 
predsednika njihove opštine nedavno našlo na spisku bogataša SCG koji oklevaju 
sa uplatom poreza na ekstra profit.
Sve se događalo nedugo nakon usvajanja Zakona o dostupnosti informacija od 
javnog značaja, na osnovu koga su, zapravo, kritičari iz SDP došli do pravih 
informacija. 
Upravo stoga su iz SDP reagovali novim saopštenjem kojim su Joviću zamerili da 
dva mlada studenta, člana SDP, optužuje za laž. U tekstu koji je potpisao 
predsednik OO SDP Aco Erac u kome se, jednostavno rečeno, kaže da SDP Joviću ne 
veruje. Takođe se podseća da je predsednik opštine nakon zakletve Titu, pa 
potom SPO koju je "zbog ličnih interesa pogazio i nedavno novu Verku 
Stevanoviću iz Kragujevca uz Telekom dao".
Međutim, ovo saopštenje nije objavljeno na lokalnoj TV Kraljevo zahvaljujući 
intervenciji direktora Ibarskih novosti Dragana Rajičića. U nemogućnosti da 
saopšteni stav saopšti Kraljevčanima, SDP je štampao 10.000 letaka sa svojim 
saopštenjem, slikom predsednika, naslovom "Zabranjeno" i naznakom da se radi o 
jedinom načinu da se građani upoznaju sa istinom koju lokalna televizija nije 
emitovala zbog zabrane predsednika Opštine. Grad je preplavljen ovim letkom, a 
u ponedeljak u podne hiljadama listića, ovoga puta pred kamerama lokalnih 
televizija i dopisnicima dnevnih listova, prekriven je i plato pred zgradom SO. 
Međutim, iste večeri, predsednik Jović koji se, pored pomenutih aktivnosti 
intenzivno bavi i privatnom onkološkom praksom, oglasio se preko televizije za 
koju ga optužuju da je koristi u privatne svrhe, i prilično ljutito obznanio 
kako se radi o jeftinom političkom pamfletu zasnovanom na lažima. On je, 
takođe, obavestio građane kako nikada, od kada se bavi politikom nije uticao na 
medije i uređivačku politiku TV Kraljevo. Saopštenje SDP Jović je nazvao 
"jadnim". U svom nastupu je ponovio kako mu je plata 36.000 dinara, a odmah 
potom dodao kako je on jedan od onih građana koji je platio porez na ekstra 
profit i poželeo studentima iz SDP da jednoga dana, kada i oni budu radili 
toliko koliko i on, imaju i tri puta veće zarade nego što on ima danas. 
Jović je najavio sudski postupak protiv SDP, i obećao da će ono što prihoduje 
nakon kažnjavanja svojih oponenata pokloniti u humanitarne svrhe. Njegovim 
stopama će, kako je rekao, krenuti i ostali opštinski funkcioneri čiji je ugled 
narušen izjavom da uzimaju velike pare dilujući sa poslovnim ljudima.
Pisanim saopštenjem se oglasio i direktor Ibarskih novosti Dragan Rajičić. 
Štiteći interese TV Kraljevo koja je, kako kaže, predstavljena kao medij čije 
se emisije uređuju u kabinetu predsednika Opštine, Rajičić je priznao da nije 
dozvolio emitovanje "spornog" saopštenja zato što ono ne sadrži nijednu novu 
činjenicu koja se odnosi na spor do kojeg je došlo. Osim toga, tvrdi on, uočio 
je i očiglednu nameru pisca saopštenja da što više uvredi Jovića. Takođe je 
konstatovao da se redakcija na čijem je čelu izborila za samostalnost u 
uređivanju i da je tvrdnja da je Jović zabranio emitovanje saopštenja - 
zluradost.
Posle svega, dobro pripremljeni pripadnici SDP se spremaju na novu akciju koju 
će početi nakon što od Rodoljuba Šabića, poverenika za informacije od javnog 
značaja dobiju odgovor na svoj zahtev.