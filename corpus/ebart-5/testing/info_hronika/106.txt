> Izvor: matf
> Datum: 
> Rubrika: info_hronika
> Naslov: NIŠ - Pred Okružnim sudom u Nišu nastavljeno je suđenje Miroslavu Živadinoviću 
> Članak:

Zozi, čije je preduzeće "Živadinović" bilo umešano u aferu masovnog trovanja 
lozovom rakijom spravljanom od metil-alkohola. "Zozovača" je početkom 1988. 
godine odnela 43 života i ozbiljno narušila zdravlje 13 osoba.
Na optuženičkoj klupi ponovo su se našli Anđelko Bitević, vlasnik preduzeća 
"AMB" iz Ečke, i Miladin Radić, vlasnik "Rojal eksporta" iz Srbobrana, koji su 
optuženi da su Živadinoviću distribuirali metanol. Na glavnom pretresu pojavio 
se Milan Simić iz Zrenjanina, koji je u to vreme radio u firmi "AMB".
- Prisustvovao sam razgovoru Živadinovića i Bitevića koji se odnosio na 
kupoprodaju linije za preradu sokova. Kada je dogovor postignut, Živadinović je 
pitao Bitevića gde može da nabavi određenu količinu alkohola. Bitević ga je 
prvi put odbio, a onda kazao da ima alkohol u buradima, ali da ne zna kakvog je 
kvaliteta pa ga je u više navrata upozorio da uzorke alkohola odnese na 
ispitivanje i da ga, ukoliko mu odgovara, zadrži - izjavio je Simić i dodao da 
su taj alkohol koristili za pranje hladnjaka i vetrobrana.
Simić kaže da je Bitević alkohol u buradima poklonio Živadinoviću i da je on 
natovaren u kamion zajedno sa linijom za proizvodnju sokova. Naredni pretres 
pred Okružnim sudom u Nišu zakazan je za 18. maj.