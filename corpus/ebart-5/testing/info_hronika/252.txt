> Izvor: matf
> Datum: 
> Rubrika: info_hronika
> Naslov: Građani su na svakom koraku susretali uniforme
> Članak:


Građani koji su juče prolazili Ulicom kneza Miloša, Nemanjinom, Admirala 
Geprata, Sarajevskom... tokom uviđaja u dvorištu Vlade Srbije na svakom koraku 
susretali su se sa policijskim uniformama, teget, crnom, maskirnom. U šoku od 
tolikog policijskog prisustva najviše su bili neobavešteni prolaznici, koji 
prethodnog dana nisu čuli za dopunski uviđaj na mestu ubistva premijera Zorana 
Đinđića.

Već oko osam sati dvorište Vlade, posebno ispred kobnog ulaza 5, ispred koga je 
ubijen Đinđić, bilo je okupirano policajcima iz Brigade policije SUP Beograd. 
Ubrzo su im se pridružile i kolege iz Žandarmerije, koje su pod punom opremom, 
u maskirnim uniformama, naoružani dugim cevima, zauzeli svoja mesta, tik do 
ograde i u parku koji razdvaja dvorište Vlade od zgrada u Ulici admirala 
Geprata. Zauzeli su i svoje pozicije u Nemanjinoj ulici, da niko nepoželjan ne 
bi pokušao da preko raskopanog asfalta uđe u dvorište. Žandarmi u crnim 
uniformama bili su na oprezu u Birčaninovoj ulici, na potezu od Sarajevske do 
Ulice kneza Miloša. Stanari zgrada u Ulici admirala Geprata su zarad sopstvene 
bezbednosti bili upozoreni da se za vreme uviđaja ne pojavljuju na prozorima.
- Da su ovako čuvali premijera, niko ne bi mogao da ga ubije - zaključio je 
jedan prolaznik, dok je jedna starija gospođa dodala da je "sramotno to što 
toliko ljudi brine da se zlikovcima nešto ne desi".
- Gde su bili dok je Đinđić bio živ? - upitala je ona.
Ubrzo posle njihovih primedaba saobraćaj u Ulici kneza Miloša je obustavljen u 
oba smera. Tačno u 9.45 sati ispred zgrade Vlade se, uz jake zvuke sirene, 
pojavila kolona od dve marice, osam belih policijskih džipova i tamnog BMW-a. I 
dok je kolona brzinom svetlosti uletela u dvorište Vlade, sevali su blicevi 
fotoreportera i počela su nagađanja okupljenih. Ko je u kom vozilu? Jedni su 
tvrdili da su optuženi u maricama, dok su drugi pričali da su optuženi u 
džipovima i da su marice samo kamuflaža. (Kasnije se ispostavilo da su Milorad 
Ulemek Legija, Zvezdan Jovanović i Dušan Krsmanović zaista dovezeni u maricama.)
Minuti su prolazili, a vreme je počelo da se pogoršava. Krenula je je vejavica 
i okupljeni su počeli da cvokoću. A bilo je tek podne. Ubrzo je iz dvorišta 
stigla informacija da će merenja biti završena za "nekoliko minuta", što se 
produžilo u ceo školski čas, da bi se pročulo da je "unutra pauza" i da se 
sudija, advokati i optuženi "odmaraju".
Kada je oko 14 sati saobraćaj u Ulici kneza Miloša u pravcu od Londona ka 
Mostarskoj petlji bio omogućen samo vozilima GSP-a i policijskim, mnogi su 
odahnuli. To je bio signal da se uviđaj bliži kraju. Uskoro je, ponovo brzinom 
svetlosti, kolona vozila sa trojicom optuženih otišla ka Centralnom zatvoru u 
Bačvanskoj 14.