> Izvor: matf
> Datum: 
> Rubrika: info_hronika
> Naslov: BEOGRAD - Najavu mogućnosti da bi Haški tribunal suđenje takozvanoj vukovarskoj 
> Članak:

trojci mogao da ustupi hrvatskom pravosuđu, advokat Goran Petronijević, bivši 
zastupnik Veselina Šljivančanina, smatra kontradiktornom. Petronijević kaže da 
nema poverenje u hrvatsko pravosuđe, a da je njegove sumnje pojačao i slučaj 
troje beogradskih studenata koji su prošle nedelje uhapšeni i osuđeni u Zagrebu.
- Hrvatskom pravosuđu ne veruje ni Karla del Ponte, pa zašto bismo im verovali 
mi? Haški tribunal i Karla del Ponte, međutim, zapali su u veliku 
kontradiktornost ovom najavom, to jest time što su istovremeno u predlogu da se 
predmet Vladimira Kovačevića Ramba ustupi Srbiji izneli hvalospeve na račun 
srpskog pravosuđa. Karla del Ponte nije zadovoljna saradnjom naših vlasti sa 
Hagom, ali radom našeg pravosuđa jeste. Otkuda onda takva suprotnost u najavi 
mogućnosti da se Veselinu Šljivančaninu, Miletu Mrkšiću i Miroslavu Radiću sudi 
u Hrvatskoj - pita Petronijević.
Prema njegovim rečima, bilo bi logično da se "vukovarskoj trojci", koja je 
osumnjičena "za neku vrstu komandne odgovornosti", sudi pred srpskim 
pravosuđem. Za to, kaže Petronijević, postoje svi uslovi.
- Ne verujem da će "vukovarskoj trojci" biti suđeno u Hrvatskoj, i sumnjam da 
ova najava predstavlja neku vrstu novih pritisaka na srpske vlasti koje Haški 
tribunal na ovaj način pokušava da natera na saradnju - zaključuje 
Petronijević.