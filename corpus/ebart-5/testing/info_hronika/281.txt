> Izvor: matf
> Datum: 
> Rubrika: info_hronika
> Naslov: Povodom izbora generalnog direktora javnog servisa RTS
> Članak:


Beograd - Upravni odbor RTS izabrao je prekjuče Aleksandra Tijanića za 
generalnog direktora te kuće, ali javnosti nije saopšteno ko su još sve bili 
kandidati za ovu funkciju. Jedini javno poznat protivkandidat novinar Filip 
Mladenović, kaže za Danas da je predao svu dokumentaciju za ovaj konkurs u 
roku, uključujući i radnu biografiju kao i predlog programske strategije 
razvoja RTS, ali da sve do 26. juna i zaključenja konkursa nije uspeo da sazna 
imena drugih kandidata. 
Mladenović napominje i da je predlagao da se kandidati suoče u emisiji na Prvom 
programu Televizije kao i Radio Beogradu, ali da nije dobio nikakav odgovor na 
ovaj predlog. On dodaje da očekuje i obrazloženje odluke UO o izboru Tijanića i 
ističe da će iskoristiti pravo prigovora koje ima, ukoliko zaključi da je nešto 
sporno. 
U saopštenju UO RTS povodom Tijanićevog izbora, navodi se da je u radu sednice 
učestvovalo osam članova UO, a da je njih sedam glasalo za, dok je jedan bio 
protiv. "U diskusiji o kandidatima, svi učesnici diskusije istakli su veliki 
doprinos Tijanića preobražaju RTS u javni servis i pozitivno ocenili njegove 
zasluge za uspešnu transformaciju javnog preduzeća u javni servis i za znatno 
povećanje gledanosti programa RTS," navodi se u tekstu koji je potpisao 
akademik Nikša Stipčević.
Kao što je poznato, prethodna procedura za izbor novog/starog rukovodstva RTS 
koja prati pretvaranje državne radio-televizije u javni servis, osporavana je u 
delu javnosti. Tako je Rade Veljanovski, predavač na Fakultetu političkih 
nauka, ocenio da nije najbolje rešenje što je Stipčević ostao predsednik i u 
ovom sazivu UO, koji je biralo nezavisno regulatorno telo, kao i u prethodnom, 
kada ga je imenovala Vlada Srbije. Nezavisnom regulatornom telu - Savetu RRA - 
zamereno je što se u usvojenom tekstu statuta RTS,  eksplicitno navodi da 
generalni direktor  RTS ne mora da ima VSS odnosno završeni fakultet, dok u 
statutu RDU Vojvodine "školski uslov" postoji. (Član 44: za generalnog 
direktora može biti imenovano lice koje ima "VSS ili je istaknuti novinar, 
medijski stručnjak i menadžer koji se dokazao izuzetnim rezultatima rada u 
radio-televizijskim kućama od nacionalnog značaja.") 
Poznato je da je Tijanić prekinuo studiranje u vreme kada su postojali samo 
državni fakulteti, na drugoj godini studija, a za potvrdu svoje stručnosti 
predao je, navodno, diplomu privatnog Univerziteta Braće Karić koji je završio 
mnogo godina kasnije.
Takođe, NUNS i GS Medija Nezavisnost ukazali su da je neprijatna činjenica da 
su četiri kandidata od devet nedavno izabranih članova UO predložili sami sebe. 
Članovi UO javnog servisa su etnolog Dragomir Antonić, profesor Jovan Babić, 
novinari Slavoljub Đukić i Milica Kuburović, ekonomisti Dušan Stokanović i 
Boško Mijatović, istoričar Predrag J. Marković, sportski radnik Dušan Savić i 
akademik Stipčević.
Danas je pokušao u RTS da sazna više detalja o konkursu na kome je sadašnji 
direktor pobedio, ali bezuspešno.