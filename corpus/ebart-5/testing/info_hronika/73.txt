> Izvor: matf
> Datum: 
> Rubrika: info_hronika
> Naslov: eograd - Srpska narodna stranka će pokrenuti postupak za razrešenje predsednika 
> Članak:

državne zajednice Svetozara Marovića "zbog povrede Ustavne povelje i 
Marovićevog dogovora sa Vujanovićem i Đukanovićem da Crna Gora ukine služenje 
vojnog roka i formira profesionalnu vojsku na svojoj teritoriji", izjavio je 
Želidrag Nikčević, poslanik Srpske narodne stranke u Skupštini SCG. 
Nikčević je, na konferenciji za štampu u parlamentu SCG  objasnio da trenutno 
nema formalnih uslova za razrešenje Marovića jer povredu Ustavne povelje na 
inicijativu parlamenta utvrđuje Sud SCG koji još nije formiran.
Nikčević je rekao: "Na sastanku Marovića, Vujanovića i Đukanovića rečeno je da 
Podgorica neće čekati odluku Beograda. Oni hoće svoju vojsku, a Srbija neka se 
snalazi. Kao što znate, Ustavnom poveljom, Zakonom o vojsci i Zakonom o odbrani 
predviđena je opšta vojna obaveza. Samo parlament državne zajednice može da je 
ukine. Odlukom države članice ne može se samostalno urediti ovo pitanje". 
On je novinarima rekao da je vrlo iznenađen zbog toga što je Srbija potpuno 
nezainteresovana za popis stanovništva u Crnoj Gori i za broj ljudi koji će se 
u toj republici izjasniti kao Srbi. 
Povodom predstojećih parlamentarnih izbora u Srbiji, Nikčević je izrazio nadu 
da će DSS dobiti veliki broj glasova jer tu stranku SNS Crne Gore doživljava 
bliskom.