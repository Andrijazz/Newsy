> Izvor: matf
> Datum: 
> Rubrika: info_politika
> Naslov: U VUKOVARU 29. NOVEMBRA OSNOVANA KOMUNISTIČKA PARTIJA HRVATSKE
> Članak:


Osnivačka skupština KPH "domovinski rat" okvalifikovala kao - bratoubilački. Na 
čelu partije bivši roker Dragan Batak Valter, koji je politički bio i sa Ivicom 
Račanom i sa Stipom Šuvarom. Uzori nove partije su Tito i Kina, a u njenom grbu 
je, pored srpa i čekića, i mikročip sa osam nožica koje simbolizuju šest 
republika i dve pokrajine bivše SFRJ 

Od stalnog dopisnika

ZAGREB  

PEDESETAK drugarica i drugova ustalo je pre dva dana u Vukovaru na zvuke 
"Internacionale" i tako pozdravilo rođenje Komunističke partije Hrvatske. 
Osnivačkoj skupštini, održanoj, po ideji predsednika partije Dragana Bataka 
Valtera, tačno na 29. novembar, prisustvovali su članovi iz čitave Hrvatske, a 
kako je poručeno, plan je da se ovaj modernizovani program KPH ponudi i ljudima 
sličnih uverenja iz čitave bivše države, do ponovnog ujedinjenja u novu 
komunističku partiju Jugoslavije.  
Kako je dogovoreno, članovi će se u stranci međusobno oslovljavati sa "druže". 
Iako su na osnivačku skupštinu pozvane sve parlamentarne partije u Hrvatskoj, 
osim HSP, te Stjepan Mesić i Ivo Sanader, pozivu su se odazvali samo 
predstavnici Hrvatrske narodne stranke, SDSS i Socijalističke radničke partije. 
Nije ni čudo, ako se zna da je KPH jedina stranka u Hrvatskoj koja "domovinski 
rat" smatra za - bratoubilački! 
Batak je nadimak Valter, koji smatra i svojim partijskim imenom, dobio u 
Sarajevu.
-Kakav je političi program KPH?
- Hoćemo da nastavimo tamo gde je Tito stao, ali ćemo se prilagoditi sadašnjim 
i budućim okolnostima. Prihvatićemo sa zapada sve što valja. Uzor nam je Kina, 
koja je kao komunistička zemlja, danas jedna od najjačih svetskih ekonomskih 
sila. Hoćemo da budemo moderna politička partija i avangarda, ne samo strankama 
sličnog ideološkog opredeljenja. 
-Ima li zainteresovanih za vaš projekat iz drugih bivših jugoslovenskih 
republika?
- Javili su mi se neki ozbiljni ljudi iz čitave Hrvatske, ali i iz Srbije, 
Makedonije, Bosne. Mi tek krećemo po Titovoj državi. 
-Preuzeli ste stare komunističke simbole...
- Uglavnom, ali biće i novina. Boja partije ostala je crvena, a u grbu je, 
pored srpa i čekića, i mikročip sa osam nožica, što simbolizuje Titovih šest 
republika i dve pokrajine. 
-zjavili ste da vam prete. O čemu se konkretno radi?
- Već su me zvali neki "neistomišljenici", ali se ne bojim, i pre sam imao 
problema kada sam otvoreno govorio šta mislim. Svakako da se desnici u 
Hrvatskoj ovo ne sviđa, ali to je već njen problem.