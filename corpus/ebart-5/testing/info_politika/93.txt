> Izvor: matf
> Datum: 
> Rubrika: info_politika
> Naslov: SDP MOŽDA SA DA, RSV I G17 PLUS
> Članak:


PROKUPLJE (Beta) - Poslanik Socijaldemokratske partije u Skupštini Srbije 
Dragan Milentijević izjavio je juče da bi, u slučaju raspisivanja vanrednih 
parlamentarnih izbora u Srbiji, ta stranka mogla da izađe na izbore u koaliciji 
sa Demokratskom alternativom, Reformistima Vojvodine i strankom G17 plus. 
"Ako Predsedništvo DOS-a donese odluku o raspisivanju vanrednih izbora, 
Socijaldemokratska partija (SDP) će na izbore izaći u okviru koalicije sa 
strankama bliske programske orijentacije", rekao je Milentijević na 
konferenciji za novinare u Prokuplju.  Milentijević, koji je i predsednik 
Skupštine opštine Prokuplje, naglasio je da se SDP "hrabro odlučila da glasa za 
nepoverenje Vladi Srbije", zato što je, kako je rekao, "predsednik Vlade odbio 
da izvrši njenu temeljnu rekonstrukciju i smeni ministra policije Dušana 
Mihajlovića. 
"Mi smo odbili mesto potpredsednika Vlade, potpredsednika Skupštine i jedno 
ministarsko mesto koje nam je Demokratska stranka nudila, jer smo smatrali da 
bi to bila jeftina i neprincipijelna trgovina u ovom trenutku", rekao je 
Milentijević.