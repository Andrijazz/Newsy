> Izvor: matf
> Datum: 
> Rubrika: info_politika
> Naslov: U NOVOM PAZARU NOVI INCIDENT POSLE RASPUŠTANjA SKUPŠTINE
> Članak:


NA TROTOARU ispred zgrade opštine u Novom Pazaru preksinoć je, sat iza ponoći, 
eksplodirala kašikara. Lakše je oštećeno šest parkiranih vozila, geleri su 
razbili stakla opštinske portirnice. Povređenih nije bilo. Policija istražuje 
slučaj.
Šef Informativne službe opštine Novi Pazar Fikret Nikšić juče je za podmetanje 
bombe direktno optužio Stranku za Sandžak dr Fevzije Murića.
Nikšić je naglasio da iz svega stoji Rasim Ljajić koji je, kako je istakao, 
odmah posle uvođenja prinudne uprave najavio radikalizaciju situacije u 
Sandžaku. 
- Nemamo mi nikakve veze sa bombama i sličnim stvarima. Mislim da je reč o 
obračunu dva krila unutar Ugljaninove SDA, koja se svađaju oko funkcija i 
podele plena odnedavno prodatih šest opštinskih vozila. Na jednoj strani su 
Ugljanin, Bajro Omeragić, Mensur Memić i Nermin Bejtović, sa nekoliko 
telohranitelja, a na drugoj svi ostali. Imam pouzdanu informaciju da su, dva 
časa pre eksplozije, u centru grada viđena šestorica ljudi iz Ugljaninovog 
obezbeđenja kako se nešto domunđavaju, najverovatnije oko onoga što su 
napravili - ističe smenjeni predsednik SO i potpredsednik Stranke za Sandžak 
Azem Hajdarević.