> Izvor: matf
> Datum: 
> Rubrika: info_politika
> Naslov: Na Kosovo i Metohiju je u poslednja 24 časa prispelo 500 vojnika Kraljevske 
> Članak:

vojske Velike Britanije, preneli su juče prištinski elektronski mediji na 
albanskom jeziku.
Oni su naveli da su britanski vojnici upućeni na područje Prištine po hitnom 
zahtevu. Portparol Unmika Hua Đijang izjavila je danas da je Unmik podigao 
stepen bezbednosti u zapadnom delu Kosmeta zbog "tekuće policijske akcije" u 
tom delu pokrajine. Ona je rekla da je stepen bezbednosti podignut na području 
Peći, ali nije želela da precizira o kakvoj policijskoj operaciji u zapadnom 
delu Kosova i Metohije je reč. "Podizanje stepena bezbednosti na području Peći 
trajaće do završetka operacije", rekla je Hua Đijang.
Prema njenim rečima, jednom delu osoblja UN je preporučeno da se ne kreću po 
tom delu Kosmeta. U zapadnom delu Kosova i Metohije je selo Glođane, rodno 
mesto premijera Ramuša Haradinaja. Početkom ove nedelje NATO je počeo 
raspoređivanje oko 600 pripadnika oklopnomotorizovanog bataljona, navodeđi da 
se akcija sprovodi u sklopu redovnih provera spremnosti jedinica alijanse da  
reaguje u vanrednim okolnostima. Vežba pod nazivom "Odlučni napor" trajaće do 
13. aprila. Američki kontingent na Kosmetu nedavno je pojačan sa stotinak 
specijalaca za razbijanje demonstracija, koji su u pokrajinu stigli sa zadataka 
u Avganistanu i Iraku. Istovremeno, posle više od dve godine, francuski 
kontingent, koji je raspoređen na severu Kosova i Metohije, pojačan je 
pripadnicima Legije stranaca. Na Kosovu je trenutno oko hiljadu međunarodnih 
vojnika, spremnih da u svakom trenutku krenu u zaustavljanje eventualnog 
nasilja. Pored ovih dodatnih snaga, na Kosmetu se nalazi i oko 18.000 
pripadnika Kfora.

(Beta)