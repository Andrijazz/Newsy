> Izvor: matf
> Datum: 
> Rubrika: info_politika
> Naslov: ZBOG NEDOLASKA POSLANIKA SRS I SPS ODLOŽEN ODBOR ZA MEĐUNACIONALNE ODNOSE
> Članak:


Predstavnici OEBS i SE uzalud čekali početak sednice

BEOGRAD - Čak ni "vruća" tema kakva su međunacionalni odnosi i dešavanja u 
nacionalno mešovitim sredinama u Srbiji, ni nedavno iznet podatak da je samo u 
Vojvodini, od početka godine izbilo 294 ekscesa sa "nacionalnom podlogom", nisu 
bili dovoljno inspirativni za članove skupštinskog odbora koji se bavi ovim 
pitanjima, pa je sednica zbog nedostatka kvoruma odložena za danas.
Na sastanak su došli čak i ministar policije Dragan Jočić i predsednik 
parlamenta Predrag Marković, ali ne i članovi Odbora iz redova SRS i SPS. 
Socijalisti su naknadno objasnili doduše neformalno, da na Odbor nisu došli 
sasvim slučajno, što se nije moglo reći i za radikale.
Ministar Jočić predlagao je da se i bez kvoruma "počne priča, jer je ono što na 
ovu temu treba da se kaže važnije od kvoruma", ali je Esad Džudžević, 
predsednik Odbora za međunacionalne odnose, posle konsultacija sa Markovićem i 
iščekivanja da se postigne kvorum, posle petnaestak minuta samo zahvalio na 
dolasku predstavnicima OEBS, Saveta Evrope... Džudžević je rekao da će, ako 
kvoruma ne bude ni danas, Dragan Jočić, Predrag Marković i on održati 
konferenciju za novinare i saopštiti sve podatke do kojih su došli i MUP i 
Odbor za međunacionalne odnose.