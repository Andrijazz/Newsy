> Izvor: matf
> Datum: 
> Rubrika: info_politika
> Naslov: SkupŠtina Srbije preuzima nadleŽnosti parlamenta drŽavne zajednice
> Članak:


Srbija bi, zbog međunarodnih obaveza, trebalo da što pre zameni svih 46 bivših 
poslanika iz Skupštine SCG, onima koji "sede" u srpskom parlamentu 

BEOGRAD - Predstavljanje Srbije u osam međunarodnih parlamenata biće jedan od 
novih zadataka poslanika republičkog parlamenta, kada on preuzme sve 
nadležnosti dosadašnjeg parlamenta državne zajednice.
Poslanici koje je delegirala Skupština SCG da predstavljaju državnu zajednicu u 
Interparlamentarnoj uniji, parlamentarnim skupštinama OEBS, Saveta Evrope, 
Crnomorske ekonomske saradnje, Zapadnoevropske unije i Centralnoevropske 
inicijative, kao i Interparlamentarne unije pravoslavlja, trebalo bi da budu 
zamenjeni onima iz srpskog parlamenta. Crnogorski poslanici, koji su doskora 
bili članovi delegacija SCG, biće "ispisani", jer Crna Gora mora  ponovno da 
traži prijem u sve te međunarodne organizacije. Srbija, kao sukcesor SCG, 
nasleđuje članstvo u njima i, kako nezvanično ističu u zdanju koje još nosi ime 
parlamenta državne zajednice, bilo bi dobro da se država Srbija konstituiše što 
pre i počne da "konzumira" sve ono što je nasledila.
 - Čekanje nikuda ne vodi i važno je da, zbog međunarodno-pravnog položaja 
zemlje, Srbija što pre zameni svih 46 bivših poslanika, iz Skupštine SCG u 
međunarodnim organizacijama, onima koji "sede" u srpskom parlamentu - navodi 
izvor "Novosti". 
Pravni stručnjaci tvrde da sama procedura neće imati mnogo "zavrzlama", s 
obzirom na to da je utvrđen rok kako bi se izbegle praznine u predstavljanju 
država članica posle izbora.  A, dok se to ne dogodi, i dalje je otvorena 
mogućnost da, krajem juna, na sednici Saveta Evrope na kojoj će se govoriti o 
Kosovu, Srbiju predstavljaju bivši poslanici parlamenta SCG, ali samo iz 
Srbije.