> Izvor: matf
> Datum: 
> Rubrika: info_politika
> Naslov: Srbija je jednom već imala Savet za državnu bezbednost, koji je formirala vlada 
> Članak:

Zorana Đinđića, odlukom od 11. januara 2002. Neposredan povod za njegovo 
formiranje bila je, zapravo, pobuna Jedinice za specijalne operacije novembra 
2001. i želja da se ondašnji Resor državne bezbednosti MUP-a Srbije stavi pod 
kontrolu. To se, uostalom, vidi i iz nadležnosti Saveta, navedenih u odluci o 
njegovom formiranju - Savet je određivao prioritete državne bezbednosti, 
razmatrao programsku orijentaciju i usmeravao rad RDB-a, upravljao kriznim 
situacijama i na zahtev ministra unutrašnjih poslova davao saglasnost za 
upotrebu JSO-a. Iz Vlade Srbije juče nismo dobili odgovor na pitanje da li je 
ova odluka stavljena van snage ili je menjana u nekom delu. Koliko je poznato, 
to se nije desilo, što znači da Srbija i dalje ima Savet za državnu bezbednost, 
čiji su članovi, po funkciji, premijer, potpredsednik vlade i još deset članova 
vlade.
- Odlazak jedne vlade ne stavlja van snage njene odluke, pa prema tome ovaj 
savet još postoji, ali kao da je "zamrznut", jer oni koji je po funkciji 
trebalo da u njemu budu nisu preuzeli dužnosti. Zašto to nisu uradili, ne znam, 
ali mogu da kažem da to pravno nije u redu - kaže pravnik Dragor Hiber za 
"Politiku". U Savetu za državnu bezbednost bili su: Zoran Đinđić (predsednik), 
Dušan Mihajlović (zamenik predsednika), Nebojša Čović, Momčilo Perišić (smenjen 
posle izbijanja špijunske afere), Žarko Korać, Vladan Batić, Dragan Veselinov, 
Zoran Janjušević (smenjen posle afere sa pranjem novca), Nenad Milić i čelnici 
RDB-a (BIA) Andreja Savić i Vlado Dragićević koje su 7. februara 2003. zamenili 
Miša Milićević i Goran Živaljević.
Posle ubistva Zorana Đinđića, U Savet su ušli Zoran Živković (zamenio Đinđića 
na čelu Saveta), Boris Tadić i Dragan Šutanovac.