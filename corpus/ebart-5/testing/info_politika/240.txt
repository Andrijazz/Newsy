> Izvor: matf
> Datum: 
> Rubrika: info_politika
> Naslov: piše: Žarko Korać
> Članak:


Nasilje na sportskim terenima nažalost nije nova pojava, već više decenija 
ljudi gube živote zbog sportskih rezultata i navijanja. Ova vrsta nasilja ipak 
ima svoje specifičnosti, od kojih treba navesti dve bitne. Po pravilu, radi se 
o vrlo mladim ljudima, i zbiva se pred kamerama, odnosno odlično je 
dokumentovano. Verovatno ne postoji jasnija slika nasilja od ovog "nasilja 
uživo". Upravo zbog toga ono ljude toliko uznemirava - imaju priliku da se sami 
direktno suoče s njime i da se donekle osete odgovornim zbog nemoći da ga 
spreče.
Nedavno divljanje na sportskim terenima u susretu sportskih ekipa Hrvatske i 
Srbije, nažalost, nije neočekivano. Upravo je na tim terenima i oko njih i 
postala vidljiva politička borba koja će dovesti do ratova u bivšoj 
Jugoslaviji. 
Uostalom, Srpska dobrovoljačka garda je u početku regrutovana od navijača. Ono 
što se promenilo je realnost u kojoj živimo, i zato se mnogi osećaju tako 
nelagodno, ovi sukobi su u nedavnoj prošlosti bili uvod u ozbiljne ratove i 
zločine.
Toga više neće biti. Ovo nasilje je danas samo nešto što traži bolje 
organizovanje policije i veći rad samih sportskih društava sa svojim 
navijačima. Ali, nelagodnost koju osećamo neće lako nestati; kao fenomen "već 
viđeno", mi se suočavamo sa sopstvenom odgovornošću za ono što smo učinili ili 
nismo učinili kada je sportsko nasilje bilo samo jasan pokazatelj onoga što se 
sprema. Ono što mnogi osećaju je stid i sramota ne zbog divljanja navijača, već 
zbog toga što ih oni samo podsećaju kakvi su sami bili donedavno.