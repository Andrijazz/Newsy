> Izvor: matf
> Datum: 
> Rubrika: info_politika
> Naslov: PRED SMENU VLASTI U OPŠTINI ZVEZDARA
> Članak:


Sednica na kojoj bi trebalo da bude smenjen predsednik, član SRS, zakazana za 
28. jun
Skupština grada je pre nedelju dana dala Skupštini opštine Zvezdara tri miliona 
dinara za uklanjanje bespravno izgrađenih zgrada, a taj novac Ljubiša 
Stojmirović, predsednik ove opštine, deli kao plate opštinskim radnicima, rekao 
je na jučerašnjoj konferenciji za novinare Milan Popović, kandidat DS za 
predsednika SO Zvezdara.
- Postoji opasnost da grad Beograd više neće odvajati novac za ovu opštinu, ako 
ga ne trošimo kako je planirano. Ni to nije bilo dovoljno, pa je juče odlučio 
da svim radnicima podeli po 6.000 dinara, što bruto iznosi nešto manje od tri 
miliona dinara. Ako to uradi narednog meseca, kada demokratski blok Zvezdare 
dođe na vlast, ti ljudi prvi put posle petnaestak godina neće primiti platu, 
jer je budžet ispražnjen - kaže Popović.
On je dodao da je predsednik Stojmirović takođe potrošio pare iz budžetske 
rezerve za organizovanje Radničko-sportskih igara što je, kaže, nedopustivo. 
Povod za jučerašnju konferenciju bila je sednica SO Zvezdara, na kojoj bi 
trebalo da bude smenjen sadašnji i izabran novi predsednik opštine, a koju je 
predsednik Ljubiša Stojmirović posle krajnjeg zakonskog roka od tri meseca 
zakazao za 28. jun. Zato su predstavnici DS, koju sada podržava većina od 34 
odbornika, najavili prve poteze koje će, kažu, povući kada Milan Popović, 
njihov kandidat za predsednika, dođe na vlast. S druge strane, Stojmirović 
negira sve optužbe demokrata. "Nisam nameravao da isplatim radnicima po 6.000 
dinara, ali usvojiću njihov predlog i učiniću to, tako da će i Popović, ukoliko 
bude izabran za predsednika, zahvaljujući meni, imati veću platu. Problem je u 
tome što Nenad Bogdanović, gradonačelnik, neće da nam prebaci u budžet 20 
miliona dinara koje nam grad duguje za plate i materijalne troškove. Zato 
moramo da isplaćujemo radnicima novac namenjen za druge stvari, što inače rade 
u svim opštinama da bi "preživele"  objašnjava aktuelni predsednik SO Zvezdara.