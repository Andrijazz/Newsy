> Izvor: matf
> Datum: 
> Rubrika: info_politika
> Naslov: komentari
> Članak:


Duško Vukajlović  urednik politike

Zahtevi za privilegije narodnih tribuna u Srbiji obrnuto su proporcionalni 
standardu naroda. Nažalost, nezasitost političara postala je tema o kojoj više 
i ne vredi pisati. Prosto, uvek će naći načina da nešto smuljaju ispod žita i 
izboksuju ono što su naumili pre nego što to mediji razglase i eventualno im 
pomute planove. Posle je svaka medijska buka ravna plakanju za prosutim mlekom.
Poslednji primer je nova povišica poslaničkih plata, druga za nešto više od dva 
meseca. Sednica na kojoj je doneta odluka o povišici održana je tajno, bez 
uobičajenog poziva medijima i najave na oglasnoj tabli. Informacija o povišici 
procurila je u javnost tek četiri dana po donetoj odluci, što je nedopustivo za 
transparentnost rada institucije kakva je Narodna skupština.
Administrativni odbor, koji je jednoglasno doneo odluku o novoj povišici, 
kolege su već prozvale "Odborom nacionalnog jedinstva". Obrazloženje - čelni 
ljudi vodećih stranaka, iako ni o jednom nacionalnom i državnom problemu već 
petnaest godina ne mogu da postignu konsenzus, uvek su na ovom odboru složni 
kad je reč o njihovim platama i povlasticama.