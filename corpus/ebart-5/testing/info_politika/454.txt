> Izvor: matf
> Datum: 
> Rubrika: info_politika
> Naslov: Komentari
> Članak:


Nikola M. Jovanović novinar

Studenti iz Kosovske Mitrovice, u majicama "crvenih beretki" paradirali su 
prekjuče centrom Beograda i prozivali one koji pozivaju na bojkot referenduma 
da su "izdajnici" i "Šiptari". Delila se "zlatna nanulica" i "zlatno keče" za 
doprinos nezavisnosti Kosova. Čak je bio i prigodan kulturno-umetnički program, 
na jednoj televiziji krstiše ga čak kao performans.
Obeležja demonstranata prava patriotska. Amblem jedinice rasformirane jer su 
njeni čelni ljudi osumnjičeni da su ubili premijera Srbije. Vođeni 
preovlađujućim stavom da je predlog ustava OK, svi koji drugačije misle i nisu 
mogli da budu Srbi, već otpadnici od naroda i, samim tim, patriotskom logikom 
gledano - automatski i "Šiptari".
Patriotizam se u Srbiji uvek nekako nakaradno shvatao. Kao i demokratija. 
Nikada nije shvaćeno da demokratija nije samo vladavina većine, nego i 
poštovanje prava manjine. U bilo kom pogledu - rasnom, nacionalnom ili, 
jednostavno, u pogledu stava prema nečemu. 
Momci to nisu shvatili, a žive i moraće da nastave da žive u kraju Srbije gde 
se većina i manjina, ma kome pripadale, nikada nisu mirisale. Nadam se da su 
ljudi koji vode ovu državu manje isključivi, jer nisam čuo da su osudili ovakav 
performans.
Novi ustav to sigurno ne preporučuje.