> Izvor: matf
> Datum: 
> Rubrika: info_politika
> Naslov: AmeriČki drŽavni podsekretar za politiČka pitanja Mark Grosman na kraju posete 
> Članak:

Beogradu

Grosman razgovarao sa Živkovićem, Svilanovićem, Čovićem i Tadićem i obećao da 
pregovora o "konačnom statusu" Kosmeta neće biti ni polovinom 2005. ako do tada 
u pokrajini ne bude vladavine prava, bezbednosti za nealbance i dijaloga sa 
Beogradom. Želimo da ubrzamo ulazak SCG u evroatlantske integracije i zato je 
Kolin Pauel potpisao odluku o normalizaciji naših trgovinskih odnosa - izjavio 
Grosman 

- U BRISELU sam imao priliku da se konsultujem sa Severnoatlantskim savetom u 
vezi sa željom svih zemalja NATO da Balkan - što brže približe Evropi i 
evrotlantskim institucijama. Naša vizija je celovita, slobodna, mirna Evropa i 
mislim da je fer reći da smo posle deset godina vojne, diplomatske i ekonomske 
angažovanosti uspostavili osnove onoga što bih nazvao samoodrživim napretkom 
demokratije i ekonomije Balkana. Želimo da uvedemo Balkan u Evropu, ne samo 
zbog vaše dobrobiti, već i zbog trenutka kada ćemo ga ostaviti za sobom kao 
stabilan i miran sa multietničkim demokratijama.
Porukom o podršci našoj i ostalim zemljama regije što bržem približavanju 
evroatlantskim institucijama, američki državni podsekretar za politička pitanja 
Mark Grosman je zaključio posetu Beogradu, u koji je doputovao iz Brisela. 
Preciziranju stavova u vezi sa aktuelnim pitanjem Kosova Grosman je posvetio 
posebnu pažnju i dok se obraćao novinarima na beogradskom aerodromu, a pored 
njega stajali visoki diplomatski predstavnici zemalja članica Kontakt grupe. 
Pitanje Kosova, rekao je, pokrenuo je tokom susreta u Beogradu, gde je 
razgovarao sa premijerom Zoranom Živkovićem i šefom Koordinacionog centra za 
Kosovo i Metohiju Nebojšom Čovićem, našim šefom diplomatije Goranom 
Svilanovićem i ministrom odbrane SCG Borisom Tadićem.
- Smatramo da je pronalaženje pravog rešenja za Kosovo ključ za integraciju 
Balkana u Evropu i evroatlantske strukture. Stoga sam iskoristio priliku da 
izvestim svoje domaćine o planu koji je usvojila Kontakt grupa koja će 
preduzeti, verujem, glavni korak prema važnom pitanju Kosova. 
- Svi ste - nastavio je Grosman - verujem, videli strategiju Kontakt grupe koja 
fokusira Kosovare na postizanje standarda, ne na govor o standardima, ili 
disuksiju o njima, već na postizanje standarda.
- Koji su ti standardi? Funkcionisanje demokratskih institucija, vladavina 
zakona, sloboda kretanja za sve zajednice, bezbedan povratak i reintegracija 
unutrašnje raseljenih lica i izbeglica, tržišna ekonomija, prava na imovinu, 
dijalog sa Beogradom i odgovarajuća veličina za Kosovski zaštitni korpus, što 
uključuje i učešće manjina - precizirao je Grosman.
Naglasio je da je u svemu ovome "naš posao podrška specijalnom predstavniku 
generalnog sekretara UN Hariju Holkeriju". 
- On ima odgovornost da se bavi standardima i vidi da li ih ljudi ispunjavaju, 
a posao svih nas je da ga podržavamo. Ovi standardi nisu novi. Predlog je da, 
jednom kada ti standardi budu ispunjeni, dođe do procene progresa Kosova u 
odnosu na standarde UN sredinom 2005. godine. Možda i ranije, ako bude 
dovoljnog progresa. Ukoliko standardi budu ispunjeni, bili bismo spremni da 
počnemo proces određivanja budućeg statusa Kosova. Vrlo je važno podvući da 
ćemo, ukoliko progres nije dovoljan, biti spremni da odredimo novi datum za 
početak razgovora o statusu. 
- Kontakt grupa, UN i sve zainteresovane strane - dodao je Grosman - sastajaće 
se redovno kako bi se videlo koliko ima progresa u ovim standardima. 
- Ne možemo se baviti pitanjem budućeg statusa Kosova, dok ti standardi nisu 
ispunjeni. Nastavićemo da se usredsređujemo na te standarde, i nećemo doneti 
odluku o procesu čiji bi ishod bio bilo kakav budući status dok standardi nisu 
ispunjeni. 
Svoje obraćanje novinarima Grosman je zaključio ukazivanjem na drugi razlog 
posete našoj zemlji.
- Želim da ubrzamo povezivanje SCG sa evroatlantskim institucijama. Mi imamo 
ulogu u tome da se to dogodi. Stoga je prošle nedelje državni sekretar Kolin 
Pauel uspostavio normalne trgovinske odnose sa SCG podvlačeći našu snažnu 
podršku reformama u vašoj zemlji. A ljudi i vlada SCG imaju odgovornost i 
glavnu ulogu u tome. Više reformi i saradnje sa Haškim sudom će omogućiti brže 
kretanje ka evroatlantskim  institucijama. 
- Ovo je vrlo važno vreme za nas da radimo zajedno na Balkanu - zaključio je 
Grosman. 