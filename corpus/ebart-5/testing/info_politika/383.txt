> Izvor: matf
> Datum: 
> Rubrika: info_politika
> Naslov: AMFILOHIJE O POSETI MAROVIĆA I VUJANOVIĆA
> Članak:


PODGORICA - Mitropolit crnogorsko-primorski Amfilohije izjavio je, povodom 
nedavne posete predsednika SCG Svetozara Marovića i predsednika Crne Gore 
Filipa Vujanovića Cetinjskom manastiru, da je crkva otvorena za sve ljude. 
"Mitropolija crnogorsko-primorska (Srpske pravoslavne crkve) oduvek je primala 
i danas prima sve ljude bez razlike, od prosjaka do kralja i vladara. Ona ih ne 
podstiče na razdore i mržnju, nego na zajedništvo, slogu i ljubav", rekao je 
Amfilohije.
Amfilohije je dodao da tu mitropoliju, "koja očekuje da referendum bude viteško 
takmičenje svih za dobro naroda, ozbiljno zabrinjava trgovina svetom krvlju, 
koja se u ove dane prodaje i kupuje i tako se 'prelamanjem u mozgu' manipuliše 
ljudima". "Crkva je utoliko zabrinutija što joj je jasno da ovako sproveden 
referendum, bez obzira na ishod, neće rešiti nijedan problem - društveni, 
politički ili ekonomski. Samo će provalija među braćom, ionako nasleđeno 
duboka, postati još dublja, veća i nepremostivija, a problemi još složeniji", 
naveo je Amfilohije.
On je pozvao na razum, trezvenost i poštenje u međusobnim odnosima i 
odgovornost pred budućnošću Crne Gore.
(Beta)