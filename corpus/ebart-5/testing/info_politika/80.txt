> Izvor: matf
> Datum: 
> Rubrika: info_politika
> Naslov: Ikonografija grupe The Residents nije za DSS bila prihvatljiva ni pre ni nakon 
> Članak:

održanog njihovog beogradskog koncerta, što potvrđuje u razgovoru za "Vreme" i 
Svetlana Stojanović, predsednik Odbora za kulturu DSS-a: "Nemamo ništa protiv 
održavanja bilo kog koncerta, pa ni koncerta rok grupe The Residens. Smeta nam 
eksplicitno satanistička ikonografija koja je potpuno neprimerena datumu i 
mestu održavanja koncerta. Ilija Kolarac svoju zadužbinu nije namenio takvim 
manifestacijama. Ono malo novca koji srpska država, opelješena pre i posle 5. 
oktobra, može da izdvoji za kulturu, treba usmeriti na dostojno finansiranje 
institucija od nacionalnog značaja. Narodni muzej decenijama nije kupio nijednu 
sliku. Narodno pozirište grca od besparice. U Etnografskom muzeju zlatom vezeni 
eksponati propadaju zbog neadekvatne hemijske zaštite - a naše ministarstvo 
kulture finansijski, ili kako god, podržava gostovanje jedne rok grupe koja je 
važna malom broju ljudi. Pri tom ne obraća pažnju da li će time povrediti 
nečija osećanja. U Kolarčevoj zadužbini nikada do sada nije održan nijedan rok 
koncert. Ako je ovo prvi, sa satanističkom ikonografijom, na dan koji 
pravoslavcima nešto znači - da li je to nekakva poruka?

DSS se zalaže, i to veoma odlučno, za depolitizaciju kulture. Naši estetski 
stavovi nemaju nikave veze sa našom kulturnom politikom. Suština kulturne 
politike DSS-a je da se razdvoji ono što je nacionalna vrednost, što je od 
opšteg i javnog značaja, od nečeg što je značajno sada uskom krugu ljubitelja i 
što ima, i treba da ima, svoju tržišnu vrednost. Država treba finansijski i 
svakako drugačije da podrži nacionalnu baštinu i savremeno domaće stvaralaštvo. 
Zašto Ministarstvo kulture nije finansiralo gostovanje neke naše, domaće rok 
grupe u SAD. Nismo čuli da je američka država, nešto bogatija od Srbije, 
podržala finansijski, ili bilo kako, gostovanje grupe The Residents u Srbiji." 

Čije bi onda koncerte organizovali ljudi zaduženi za kulturu u vašoj partiji?

"Mi, kao politička stranka, ne bismo oranizovali nikave koncerte. Za svoje 
novce može da organizuje koncerte ko god hoće, kakve god hoće, ali ne baš gde 
god hoće i kad god hoće. Mi bismo doneli zakone koji bi kulturu ove zemlje 
preveli iz socijalizma u kapitalizam na takav način da zaštite nacionalnu 
baštinu i savremeno domaće stvaralaštvo. Nijedan zakon u oblisti kulture nije 
donet posle 5. oktobra. Tranzicija u kulturi ne postoji. To je sramno. Iznad 
svega smatramo da ova zemlja ima mnogo prečih problema nego što je gostovanje 
jedne rok grupe." 

A na čije bi koncerte u Srbiji najradije otišao Dejan Mihajlov, šef poslaničke 
grupe Demokratske stranke Srbije, on je za "Vreme" izjavio: "Hm, da vidimo... 
Jamiroquai, The Cranberries ili Stinga."