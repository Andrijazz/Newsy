> Izvor: matf
> Datum: 
> Rubrika: info_politika
> Naslov: Lodonski "Ekonomist" o najnovijim haškim optužnicama
> Članak:


LONDON (Tanjug) - Najnovija optužnica Haškog  tribunala protiv četvorice vojnih 
i policijskih generala izazvala je burne reakcije u Srbiji i do kraja se ne 
može isključiti ni pad  vlade, tvrdi  u najnovijem izdanju londonski 
"Ekonomist". 
Inače krhke vlasti u Srbiji ponovo su u opasnosti. Nevolje su počele 20. 
oktobra, kada je Karla del Ponte, glavni tužilac Tribunala u Hagu, podigla 
optužnice protiv četiri srpska generala  zbog navodnih ratnih zločina 
počinjenih tokom rata na Kosovu 1999. godine. Reakcije na ovu vest iz Haga su u 
Srbiji bile veoma burne, piše "Ekonomist". 
List podseća  da je Karla del Ponte upozoravala više od pola godine da su ove 
četiri optužnice u pripremi. "Ekonomist" piše da je pre nekoliko dana pre 
atentata, Zoran Đinđić rekao Karli del Ponte da će isporučiti Ratka Mladića tog 
proleća, te da ovo obećanje može da bude glavni razlog zbog koga je srpski 
premijer ubijen. Vlada Srbije je izgleda ozbiljno shvatila najnoviju poruku iz 
Haga i ove nedelje je, navodno, prvi put na osnovu dojave pokušala da uhapsi 
generala Mladića. Ukoliko zbog ove četiri nove optužnice padne sadašnja srpska 
vlada, njen naslednik bi mogao da bude manje raspoložen za saradnju s Hagom, 
zaključuje londonski nedeljnik.