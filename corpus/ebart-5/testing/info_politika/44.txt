> Izvor: matf
> Datum: 
> Rubrika: info_politika
> Naslov: TAJNI PREDLOG VLADAMA ZA UBRZANU PODELU AMBASADA SFRJ
> Članak:


LJUBLJANA (Tanjug) - Članovi Odbora za podelu diplomatsko-konzularnih 
predstavništava bivše SFRJ odlučili su danas u LJubljani da svojim vladama 
predlože intenziviranje podele ambasada i rezidencija SFRJ u inostranstvu, ali 
su odbili da novinarima saopšte detalje svog dogovora. 
Prema aneksu B Sporazuma o sukcesiji, SFRJ je imala oko 100 ambasada, konzulata 
i rezidencija, od kojih su države naslednice podelile samo pet. Za tih pet je 
na jučerašnjem devetom sastanku ovog odbora završena primopredaja. 
Kako je novinare šturo posle sastanka izvestio vođa slovenačke delegacije Borut 
Trekman, članovi odbora razgovarali su i o načelima podele objekata koji nisu 
bili u vlasništvu SFRJ, nego su bili iznajmljivani. 
Po njegovim informacijama, to su npr. konzulati ili rezidencije SFRJ u Gracu, 
Trstu, Strazburu koje je posle 1991. godine koristila SRJ, odnosno, Srbija i 
Crna Gora. 
Koji je tačan broj takvih - iznajmljenih objekata, koji uopšte nisu predmet 
Sporazuma o sukcesiji, nije znao niko iz delegacije Srbije i Crne Gore, ali je 
ambasador SCG u LJubljani Ivo Visković primetio da je "većina tih objekata 
zatvorena". 
Borut Trekman je preneo i da se razgovaralo o podeli umetničkih predmeta u tim 
iznajmljenim objektima, jer za njih ne važi princip podele koji važi za ostala 
umetnička dela u ambasadama SFRJ na dan 31. decembra 1991. godine.
Sledeći sastanak Odbora planira se za prvu polovinu septembra u Beogradu.