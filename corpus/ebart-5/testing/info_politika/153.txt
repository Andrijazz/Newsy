> Izvor: matf
> Datum: 
> Rubrika: info_politika
> Naslov: VLADA SRBIJE
> Članak:


Resori u aktuelnoj vladi podeljeni su uglavnom po principu stranačke 
ekskluzivnosti - zna se koja stranka rukovodi kojim ministarstvom, bez mešanja 
nekog od preostala dva koaliciona partnera
Posle uspostavljanja vlasti SPS-a na izborima 1993. godine, novinari su 
zapitali Ivicu Dačića mora li ta stranka baš tako grubo da uspostavlja svoju 
partijsku vlast u baš svim društvenim institucijama, ne obazirući se na drugo 
do na partijsku pripadnost. Nema ničeg u tome neobičnog, objasnio je tada mladi 
i samouvereni funkcioner stranke na vlasti, reč je o "principu plena", sasvim 
uobičajenom ponašanju jedne stranke posle izbora na kojima je pobedila.
Sasvim je moguće, ovih se događaja više ni sam Dačić ne seća, ali "princip 
plena" smatra se legitimnom pojavom u Srbiji, možda čak i jedinim mogućim 
oblikom ponašanja stranaka na vlasti. 
Partijska pripadnost za postavljanje na javne funkcije smatra se, još od 
dosovskih vremena, dominantnim kriterijumom, a ako imenovani kadar ima još i 
kakvu-takvu kvalifikaciju, tada se stvar smatra potpuno čistom; no, pitanje 
političke podobnosti je nešto što ćemo tek ovlaš dotaknuti. Glavno je pitanje 
podele "plena" unutar same vlade, podela ministarskih resora po principu 
stranačke ekskluzivnosti - zna se koja stranka dobija koje ministarstvo i 
upravlja njime bez mešanja nekog od preostala dva koaliciona partnera. To, 
odmah ćemo videti, nije neobičan politički fenomen ni u inostranstvu. Ipak, 
kako kaže Slaviša Orlović sa Fakulteta političkih nauka u Beogradu, za razliku 
od DOS-a koji je, makar formalno, praktikovao stranački izmešana ili ekspertska 
ministarstva, ili, još pre, vlade SPS-JUL-SRS, u kojoj je pravilo bilo da je 
samo zamenik iz druge stranke (dakle, ima mogućnost uvida ali ne i realnu 
mogućnost da značajno utiče na rad ministarstva), aktuelna DSS-G17 plus-SPO 
vlada praktikuje apsolutno nemešanje. Kako kaže Orlović, zastupljena je 
vertikalna podela po principu da politička ministarstva drži DSS a ekonomska 
G17 plus, i ta se podela ne zaustavlja na ministarstvima. Tako je SPO-NS dobila 
pravo da imenuje ministra  za kapitalne investicije, ali i direktora železnice 
i JAT-a, što je, kao što znamo, i učinila.
"Ovaj princip ima svoje dobre i loše strane; dobra je ta što preuzimanjem 
resora određena stranka preuzima i kompletnu odgovornost za ono što je u tom 
domenu urađeno. Kada se pitanje odgovornosti, međutim, sa resornog nivoa 
prebaci na nivo čitave vlade, prednost postaje mana, jer, na primer, u slučaju 
neuspeha na polju ekonomije i finansija, DSS ima mogućnost da se pravda kako je 
to bilo nešto što je u nadležnosti koalicionih partnera" smatra Orlović, 
jednako kao što se i G 17 plus pazi da ga ne zakači nešto što otpadne sa 
političkog ringišpila koji DSS vidno pokušava da zavrti. 
Praksa sprovođena u vreme DOS-ove vladavine, u kojoj je u okviru koalicije 
postojala "unutrašnja kontrola", samo je naizgled imala velikih prednosti nad 
postojećom krutom političkom strukturom. Orlović upozorava da je u to vreme 
postojalo nešto što se zvalo "mali kolegijum" koji je mnogo toga odlučivao i 
koji je činio relativnim značaj koji su ministarstva imala u domenu svojih 
resora. Ovo velikim delom potvrđuje i Miodrag Isakov, potpredsednik vlade 
DOS-a, koji kaže da su u to doba, realno, postojala u vladi tri centra 
političkog uticaja. "Prvi centar bio je predsednik Zoran Đinđić i njegov 
kabinet u kojem su svakako najpoznatiji Janjušević i Kolesar; drugi centar je 
bio u tzv. ekspertskim ministarstvima i on je bio samostalan u odnosu na nas 
potpredsednike ali svakako ne i u odnosu na predsednika vlade, treći centar je 
bio kolegijum vlade koji je jednom nedeljno raspravljao  strateška, ali čisto 
politička pitanja", govori Isakov.
Sve u svemu, kaže, bila je to manje-više jednostranačka vlada, u kojoj se 
dešavalo da se neko od ministara "uskopisti", ali uglavnom iz nekih svojih, 
nikad principijelnih razloga. "Da je Demokratska stranka držala sve u svojim 
rukama, vidi se i po tome što su se sve te 'nestranačke ličnosti' i važni 
koalicioni partneri kasnije utopili u tu stranku i sada su i formalno ili de 
fakto u DS-u", primećuje Miodrag Isakov, koji je, kako vidimo, kritičan prema 
organizaciji vlade u kojoj je bio potpredsednik, ali, dodaje, da i sadašnju 
organizaciju ne ocenjuje kao dobru, u kojoj su stranke dobile, svaka u svom 
resoru, kako kaže, "sopstvenu proizvodnu liniju".
Manjak mogućnosti za unutrašnji nadzor, razume se, stvara višak mogućnosti za 
korupciju. Korupcija ne mora značiti, kao što se obično shvata, samo mito ili 
protekciju, već, kaže Stjepan Gredelj, inače član Saveta za borbu protiv 
korupcije, "korupcija moći". Takav primer vidi u aktuelnom Ministarstvu 
prosvete, gde su, kako smatra, na vlasti "ljudi nedovoljno dokazani u 
profesiji" i gde korupcija postoji "ne toliko na nivou ljudi, koliko na nivou 
ideja", koje, smatra Gredelj, nisu na visini koju zahteva život u Evropi 21. 
veka. Princip stranačke podele resora, upozorava Gredelj, ipak nije potpuno 
striktno sproveden, pa tako to nije slučaj sa ministarstvom sa kojim on, kaže, 
ima najviše kontakata, a to je Ministarstvo za nauku i ekologiju.
Ipak, primer koji najviše zabrinjava je već pomenuti slučaj Ministarstva za 
kapitalne investicije (MIKI-ja, kako ga Gredelj šaljivo zove). "Neću da govorim 
ništa o kompetentnosti u tom ministarstvu, mada možete pretpostaviti šta o tome 
mislim, ali je činjenica da su tri strateška ministarstva spojena da bi se 
nekome obezbedila sinekura, a to je najopasniji primer korupcije", kaže Stjepan 
Gredelj.
Stvar je dodatno komplikovana time što je predmetno ministarstvo u rukama 
koalicije SPO-NS, a to su isti oni ljudi čija se vladavina u Beogradu do 2000. 
godine pamti po pričama o mitskim razmerama mita i korupcije. Činjenica je da 
ništa od tih  skaski nije nikada potvrđeno na sudu, a, ako je išta tačno, 
moralo je biti, ali je isto tako tačno da su SPO i drugovi u Beogradu na 
izborima postigli očajne rezultate, gore nego ikad i igde, i da su na nekim 
biračkim mestima u centru grada dobili manje glasova nego što su u tom kraju 
podelili stanova.
Ako je potrebno ukazati na neki zabrinjavajući i aktuelan primer, Gredelj 
pominje tender za izgradnju novog aerodromskog terminala, na kome je pobedio 
drugorazredni domaći ponuđač, čije reference nisu ni prineti onima koje je 
imala austrijska firma sa iskustvom u tom poslu po aerodromima širom sveta. 
Jedna od loših stvari u vezi sa sveprožimajućom ulogom stranaka u našem javnom 
životu je to što je onemogućeno stvaranje stručne državne administracije, pošto 
su ljudi u javnim službama izloženi šokovima svaki put kada se menja vlada, a 
napredovanju i šefovskim mestima se mogu nadati samo oni koji su učlanjeni u 
političke stranke, ili se čak na ta mesta direktno dovode partijski kadrovi. 
Zbog toga među državnim činovnicima u Srbiji, čak i onima kojima niko ne spori 
stručnost, nisu retki oni sa čitavom kolekcijom partijskih knjižica. Slaviša 
Orlović ovo osećanje nesigurnosti u činovničkom aparatu naziva "strah od 
letenja" i dodaje da se, uz sve relativizacije dometa DOS-ove vlade, "tek sada 
vidi značaj koji su imala ekspertska ministarstva", u kojima su službenici bili 
oslobođeni potrebe za političkim izjašnjavanjem.
Orlović ukazuje i na jednu dodatnu okolnost, a to je da u administraciji 
"državne zajednice", nekada saveznoj administraciji, ima danas ponovo otprilike 
onoliko zaposlenih koliko ih je bilo i u vreme SFRJ. Razlog tome je, kako kaže, 
što su se vlasti držale principa "ako teško mogu da otpustim prethodnu 
garnituru, onda bar mogu da dovedem svoju", što je dovelo do potpuno 
predimenzioniranog državnog aparata, skupog i neefikasnog. 
To pitanje se, smatra, ne može rešiti bez bazičnog konsenzusa: da se zna do 
koga nivoa je državna administracija autonomna i nepodložna političkim 
promenama na čelu države.