> Izvor: matf
> Datum: 
> Rubrika: info_politika
> Naslov: Posle odluke da u misijama UN učestvuju profesionalci i dobrovoljci
> Članak:


BEOGRAD - Učešće jedinica i pripadnika Ministarstva odbrane i Vojske Srbije i 
Crne Gore u mirovnim operacijama i misijama Ujedinjenih nacija, kako ocenjuje 
Zoran Dragišić sa Fakulteta za civilnu odbranu, doneće višestruku korist našoj 
zemlji, počev od finansijske, preko političke i tehničke.   
On kaže da je odluka Saveta ministara kojom se odobrava učešće naših vojnika u 
mirovnim operacijama načelan stav i nije vezan ni za jednu konkretnu operaciju. 
- Kada se odredi gde će biti raspoređen naš vojni kontigent i koje poslove će 
obavljati vojnici, ove odredbe će ući u ugovor i taj akt će potpisati 
Ujedinjene nacije i naša zemlja  - rekao je za "Glas" Dragišić.
On smatra da je dobro što je Savet ministara odlučio da učešće bude na osnovu 
profesionalnosti i dobrovoljnosti, tako da vojnicima niko neće narediti da 
učestvuju u ovim operacijama ako ne žele, već će se sami prijavljivati, što je 
praksa i u drugim zemljama. 
- UN traže profesionalce koji dobrovoljno pristaju da učestvuju u ovim 
operacijama. Vojnici će za učešće u mirovnim operacijama biti prvenstveno 
motivisani novcem, ali će to biti za njih i značajan profesionalni izazov. U 
pitanju je značajna suma novca, tako da bi vojnik za šest meseci koliko bi bio 
u mirovnim snagama zaradio višegodišnju platu u zemlji - napominje Dragišić.
On ocenjuje da će biti veliko interesovanje naših vojnika za učešće u mirovnim 
operacijama.
- Mislim da će biti veći problem kako izvršiti selekciju ko će da ide, a ko ne, 
nego da se obezbedi kontigent. Naši vojnici se tamo sigurno neće obrukati kao 
profesionalci, a neće obavljati teže zadatke od onih koje su radili u 
poslednjih nekoliko godina. Oni će imati priliku da nauče jezik, vide kako se 
radi u oružanim snagama drugih zemalja - rekao je naš sagovornik.
Vojnici kako on kaže neće učestvovati u borbama, već u humanitarnim 
aktivnostima, uspostavljanju poverenja. 
- Oni će ići da obezbede mir, a ne da slome otpor. Trupe UN predstavljaju 
garant poverenja nakon uspostavljanja mira na određenoj teritoriji - tvrdi 
Dragišić.
On kaže da bi regruti i njihovi roditelji mogli da odahnu, jer ova odluka 
Saveta ministara ne predviđa da vojnici na redovnom odsluženju vojnog roka 
učestvuju u operacijama van teritorije Srbije i Crne Gore. 
- U mirovnim operacijama i misijama UN mogu da učestvuju isključivo 
profesionalni vojnici, tj. profesionalni oficiri, podoficiri i vojnici po 
ugovoru, ali nema smetnji da učestvuju i oficiri i podoficiri po ugovoru - kaže 
Dragišić.