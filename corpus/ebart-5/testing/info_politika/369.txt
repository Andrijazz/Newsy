> Izvor: matf
> Datum: 
> Rubrika: info_politika
> Naslov: GLAVNI ODBOR DPS U PODGORICI PRIHVATIO REFERENDUMSKI USLOV EVROPSKE UNIJE
> Članak:


Premijerova partija nevoljno uvažila "Lajčakova pravila". Opozicija formira 
koordinacioni odbor i zamrzava sve partijske aktivnosti

PODGORICA  - Savet ministara Evropske unije juče je podržao predlog Miroslava 
Lajčaka, specijalnog izaslanika Havijera Solane, da kvalifikovana većina za 
referendumsko odlučivanje u Crnoj Gori treba da bude 55 odsto od broja birača 
koji izađu na glasanje.
U opoziciji, koja je ranije prihvatila Lajčakov predlog, kažu da su iz Brisela 
očekivali upravo takvu vest. Vladajuća DPS, pak, tek juče je iznela zvaničan 
stav koji bi se mogao formulisati: "Prihvatamo, iako je model nepravedan".
- Nikakav cenzus nije problem - kaže za "Novosti" Miodrag Vuković. Odlučili smo 
da prihvatimo, ali smatramo posle sednice Glavnog odbora DPS, da je to 
neprincipijelan potez EU, zbog kojeg će ona sama imati problema.
Kako će se dalje razvijati predreferendumska priča, biće jasnije već danas, 
pošto Miroslav Lajčak ponovo dolazi u Podgoricu. Razgovaraće i sa vladajućim 
partijama i sa opozicijom, a očekuje se da će na tim sastancima pasti i odluka 
hoće li 1. marta biti održana ranije zakazana sednica crnogorskog parlamenta na 
kojoj će referendum biti definitivno zakazan.
Iako su glavne dileme rešene, mnogo je do dogovora. Opozicija traži i odlaganje 
lokalnih izbora u 12 opština, koji bi, po predlogu EU, trebalo da budu održani 
istog dana kad i referendum.
- Reč je o čisto tehničkom pitanju - komentariše takav predlog dr Ranko Kadić, 
predsednik DSS. - Referendum i paralelni izbori podrazumevaju dve kampanje, pa 
dve glasačke kutije i po dve izborne komisije na svakom biračkom mestu... Rok 
za održavanje lokalnih izbora jeste 30. april, ali se oni mogu pomeriti i za 
jesen, kada su na redu parlamentarni izbori, što se može izmeniti posebnim 
zakonom.
U DPS, izgleda, neće biti protiv ovog predloga.
- Nama to odgovara, samo valja naći pravnu formulu da se odlaganje lokalnih 
izbora realizuje - kaže na tu temu član GO DPS Miodrag Vuković.
Opozicija se u međuvremenu - ujedinila. Već je sklopljen dogovor o jedinstvenom 
nastupu svih parlamentarnih i vanparlamentarnih partija, kao i pokreta i 
organizacija koje se zalažu za zajedničku državu. U toku je formiranje posebnog 
koordinacionog odbora, koji će voditi računa o svim pitanjima vezanim za 
referendum - od nastupa u medijima i drugih vidova kampanje, do finansiranja.
U praksi, rečeno nam je juče u većim opozicionim strankama, do referenduma će 
partije biti "ukinute"!
I vlast i opozicija, uz sve ovo, treba da sa Miroslavom Lajčakom usaglase 
stavove o predlogu da se unapred potpiše politička deklaracija o 
"postreferendumskom ponašanju" aktera referendumskog procesa i finansiranju 
kampanje.
Dok se ponešto još usaglašava, politički blokovi uveliko se bave referendumskom 
matematikom. Računicu po "Lajčakovom" modelu je dosta jednostavno izvesti, pa 
se zna koliko glasova za ili protiv nezavisne Crne Gore valja obezbediti u 
odnosu na broj izašlih birača. I laička analiza pokazuje da će se opozicija 
boriti za što veću "izlaznost", jer tako treba mnogo više glasova za 
izglasavanje samostalnosti. S druge strane, Milo Đukanović i njegove pristalice 
unapred se žale na model po kojem ni većina od 54,9 prema 45,1 odsto glasova 
"za" (od "izašlih") neće biti dovoljna za proglašenje nezavisnosti.