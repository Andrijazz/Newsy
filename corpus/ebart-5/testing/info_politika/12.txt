> Izvor: matf
> Datum: 
> Rubrika: info_politika
> Naslov: SKUPŠTINA VOJVODINE USVOJILA DEKLARACIJU O SARADNJI SA TRIBUNALOM U HAGU
> Članak:


Predlagač tvrdi da će se Vojvodina ovom deklaracijom "preporučiti okolnim 
regionima kao pouzdan partner". Usvojen i predlog zakona o lustraciji

NOVI SAD - Sa željom da doprinese uspostavljanju pravne države, a ne gubeći iz 
vida da tom željom nikoga posebno ne obavezuje, Skupština AP Vojvodine juče je 
većinom glasova, usvojila Deklaraciju o saradnji ove pokrajine sa haškim 
tribunalom.
U ime sedam nevladinih organizacija, koje su inicirale usvajanje Deklaracije, 
Dušan Mijić je kazao:
- Usvajanjem Deklaracije, Vojvodina će neprestano podsećati republičke i 
savezne organe na neizbežnost saradnje sa Hagom - obrazložio je Mijić, dodavši 
da će se pokrajina istovremeno preporučiti okolnim regionima kao pouzdan 
partner.
Potpredsednik Izvršnog veća, Aleksandar Kravić (LSV), rekao je poslanicima da 
"mi, zapravo i nemamo puno izbora kada je u pitanju haški Tribunal":
- Ili ćemo sarađivati ili nećemo - kazao je Kravić. - Kako izgleda to kada 
nećemo, videli smo proteklih godina, a 1999. godine i "čuli".
Dr Velibor Radusinović, šef poslaničkog kluba DSS-a i njegov stranački kolega 
Stevo Bobić, bili su mišljenja da je ovom deklaracijom neko želeo da se dodvori 
Hagu i Skupštini evropskih regija čiji je Vojvodina odnedavno član.
Prilično varnica bilo je u raspravi između Borislava Novakovića (DS) i 
Miroljuba LJešnjaka (DSS). Prvi je zamerio "deesovcima" da bez ozbiljnog 
razloga prozivaju premijera Đinđića, a zatim je lidera DSS-a Vojislava 
Koštunicu nazvao "najvećim parazitom naše politike".
LJešnjak mu nije ostao dužan, rekavši da je za Srpsku Atinu (Novi Sad) najveća 
sramota upravo gradonačelnik Novaković koji je "iz Soluna glasao u Skupštini 
Srbije". Poslanik DSS-a je takođe izrazio nadu da će nevladine organizacije 
koje ove godine pokrajinski budžet finansira sa 3,5 miliona dinara pokrenuti i 
deklaraciju o odgovornosti  za NATO - akciju "Milosrdni anđeo", 1999. godine.
Deklaracija je usvojena sa 87 glasova "za", a protiv i uzdržani bili su 
uglavnom poslanici DSS-a.
Većinom glasova usvojen je i predlog zakona o odgovornosti za kršenje ljudskih 
prava (lustraciji) koji je predložila Gordana Čomić (DS).
Ovakvim zakonom biće zabranjeno obavljanje rukovodećih funkcija političarima, 
javnim radnicima, novinarima... koji su se ogrešili o ljudska prava počevši od 
23. marta 1976. godine, kada je kod nas usvojen  Međunarodni pakt o građanskim 
i političkim pravima i slobodama.