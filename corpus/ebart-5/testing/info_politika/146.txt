> Izvor: matf
> Datum: 
> Rubrika: info_politika
> Naslov: Elizabet Ren iz Pakta za stabilnost jugoistočne Evrope izjavila za "Glas"
> Članak:


Strani novinari ističu da je sumnjiv način na koji se sve to dogodilo i koji 
politički motivi stoje iza svega

Svi smo se nadali da će se ovo dogoditi - izjavila je Elizabet Ren za "Glas", 
predsedavajuća radne grupe Pakta stabilnosti za jugoistočnu Evropu kada je čula 
da je državni neprijatelj broj jedan uhapšen
- Važno je da je osoba za koju postoje snažne indicije da je odigrala važnu 
ulogu u atentatu na premijera Đinđića lišena slobode. Iako su, naravno, svi 
nevini dok se ne dokaže suprotno. Bilo je uznemirujuće za celo društvo i za 
politički život u Srbiji i Crnoj Gori da takav čovek nije dostupan sudskim 
vlastima. Dobro je za državu što se pokazalo da niko u ovoj zemlji ne može i 
neće moći da ubija, a da mu se ne sudi, i da bude, ukoliko se dokaže da je 
kriv, osuđen za svoje postupke. 
Na naše insistiranje da prokomentariše zašto se Legija predao baš sada, gospođa 
Ren je rekla da, nažalost, nije najbolje upoznata sa svim elementima političkog 
života u SCG, ali da je moguće da ovakav postupak ima i političku konotaciju, 
pogotovo kad se ima u vidu približavanje predsedničkih izbora u Srbiji. 
- Nisam upoznata sa vezama između ljudi koji se bave politikom u vašoj zemlji i 
kriminalaca, pa vam ne mogu reći ništa više. 
Na insistiranje da nam ipak kaže privatno mišljenje o razlozima Legijine 
predaje, Ren je, uz osmeh, rekla:
- Hajde da budemo naivni, pa da kažemo da mu je bilo dosta skrivanja.
Jouko Blomberg, novinar finske televizije, rekao da je dobro što se Luković 
predao vlastima, ali da i dalje ostaje nerešeno pitanje zašto se dobrovoljno 
predao baš sada. On ne zna odgovor na to pitanje.
Nataša Čerga, sa Albanske RTV, smatra da je predaja Legije " jako dobra vest". 
- Nadajmo se da će onaj ko je organizovao ubistvo biti kažnjen za to, i da će 
istina i pravda biti zadovoljeni. Problemi su ovde, kao i svuda na Balkanu, 
kompleksni, i pored onog što je vidljivo, postoje i "podzemni" elementi svake 
situacije, koji se ne mogu zanemariti u analizama - izjavila je za "Glas". 
Vanda Kondurače, urednik rumunske TV, začuđena je kako se sve dogodilo i nada 
se da će ceo događaj pomoći da se razjasne neke stvari. Ona smatra da je to 
dobra vest za Srbiju i Crnu Goru. 
Lena Johanson, predsednik odseka za kulturu i medije Švedske agencije za 
međunarodni razvoj, bila je iznenađena hapšenjem:
- Sumnjiv je način na koji se sve to dogodilo. Ne znam šta ili ko ga je naterao 
da se preda vlastima, i koji politički motivi stoje iza svega.