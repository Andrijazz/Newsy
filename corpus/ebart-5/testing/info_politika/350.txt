> Izvor: matf
> Datum: 
> Rubrika: info_politika
> Naslov: KAKVA JE POLITIČKA SUDBINA PREDSEDNIKA PSS-a
> Članak:


Karić izgubio skoro sve saveznike u srpskoj politici. - Kormilo PSS-a preuzeli 
brat Dragomir i Nebojša Čović

U naredne dve nedelje biće određena sudbina Bogoljuba Karića. Kako "Politika" 
saznaje u srpskoj vladi, ako u narednih 15 dana bude zadržan tvrdi kurs države 
prema lideru PSS-a, to bi mogao biti siguran znak da se u najnovijoj aferi oko 
"Mobtela" i podmićivanja poslanika on neće provesti dobro.
Naši izvori iz vlade tvrde da se sve Karićeve pozicije rapidno urušavaju i da 
mu je, u tom slučaju, kraj izvestan. Poslednji udar biće predstojeća raspodela 
nacionalnih frekvencija za elektronske medije, za šta će da usledi javni poziv 
15. januara. Prema našim saznanjima, Karićeva televizija će imati velikih 
poteškoća da dobije novu frekvenciju.
Takođe, u uticajnim političkim krugovima, Bogoljub Karić je izgubio gotovo sve 
saveznike, pa teško može da računa na nečiju pomoć. Sagovornici iz vlade 
uveravaju da sa njim više neće biti pogađanja, da će doživeti sudbinu ruskih 
tajkuna koji su mogli da funkcionišu samo ako se nisu previše mešali u 
politiku. Isti izvori smatraju da je u glavnim političkim strukturama postignut 
konsenzus oko Karića.
Đorđe Mamula, funkcioner DSS-a, za naš list potvrđuje da će naredni dani doneti 
odgovor u vezi Karića:
- Istraga je u toku i sve tek treba da se utvrdi. Karić, naravno, može da se 
vrati u zemlju. Ali, sud je procenio da će i Prvoslav Davinić da se vrati u 
zemlju, pa se on ipak ne vraća iz Amerike. U njegovoj stranci saopštavaju da će 
se Karić vratiti, da je samo na proputovanju u Abu Dabiju. Da li će za Karićem 
biti raspisana poternica, stvar je državnih organa koji će da odluče.
Pre Patrika Harpura, bivšeg direktora "Mobtela" za kojim je raspisana 
poternica, na toj funkciji je bio Bogoljubov brat Sreten Karić. Kada klupko 
istrage počne da se odmotava, sumnja lako može pasti i na ovog člana porodice 
Karić. Mamula ne potcenjuje tu mogućnost:
- Što se tiče Sretena Karića, to treba proveriti. Ali, specijalizovana ekipa 
policije je tek juče ušla u "Mobtel", pa se i to sada otkopava.
Na direktno pitanje: da li je u vladajućoj koaliciji postignut konsenzus za 
obračun sa Karićem, Đorđe Mamula odgovara:
- Karić nikada nije ni imao neke naročito dobre odnose sa ključnim figurama u 
Srbiji.
Međutim, dobro obavešteni sagovornik našeg lista iz jedne od najuticajnijih 
vladajućih stranaka, nezvanično kaže da je Karić dugo uživao podršku Velimira 
Ilića, pa da se akcija
protiv predsednika PSS-a zbog toga pripremala bez njegovog znanja. "Samo 
četvorica u Vladi Srbije su znala da će "Mobtelu" biti oduzeta licenca, a Ilić 
nije bio među njima", tvrdi ovaj uticajni funkcioner.
U Karićevom odsustvu iz zemlje, spekuliše se da je kormilo PSS-a preuzeo 
Dragomir Karić, uz pomoć Nebojše Čovića, čiji je SDP nedavno potpisao sporazum 
o saradnji sa Karićem.
Interna anketa "Politike" među članovima Pokreta snaga Srbije pokazuje da u 
stranci vlada strah da bi Bogoljub Karić mogao i da bude uhapšen po povratku u 
zemlju, ali i nada da bi, ukoliko se to ne dogodi, to moglo da uzrokuje pad 
vlade.
U svakom slučaju, Karićeva sudbina biće rešena u naredne dve nedelje, kada će 
postati jasno da li će se on vratiti u Srbiju i sa kakvim će se optužbama 
suočiti. Treba imati u vidu da se Bogoljub Karić i ranije suočavao sa raznim 
optužbama, ali da je uspevao da se održi.