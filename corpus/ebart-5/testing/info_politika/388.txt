> Izvor: matf
> Datum: 
> Rubrika: info_politika
> Naslov: Predstavnici Srba sa Kosova tvrde da UNHCR i SZO pripremaju izmeštanje Srba sa 
> Članak:

Kosova posle rešavanja statusa Kosova. Na konferenciji za novinare Milan 
Ivanović i Marko Jakšić tvrdili su da UNHCR i Svetska zdravstvena organizacija 
u Danskoj pripremaju plan za izmeštanje više od 40.000 kosovskih Srba u 
centralnu Srbiju. Iz UNHCR-a je rečeno da su takve tvrdnje proizvoljne i da se 
ta organizacija ne bavi iseljavanjem ljudi. Jakšić tvrdi da kosovski Srbi, ako 
budu morali, neće pristati da dođu u Srbiju, nego će ispred ambasada tražiti 
vize za iseljavanje u zapadnoevropske zemlje, kao i u Republiku Srpsku i Bosnu 
i Hercegovinu, gde će zatražiti prava konstitutivnog naroda. Komentarišući 
"najave o izmeštanju i adaptaciji" kosovskih Srba u centralnoj Srbiji, Jakšić 
je rekao da se etničkim čišćenjem i institucionalnim pritiscima čini sve kako 
bi se stvorila još jedna "monstruozna albanska država na Balkanu". I 
potpredsednica Srpskog nacionalnog veća Kosova i Metohije Rada Trajković 
izjavila je da Svetska zdravstvena organizacija zajedno sa UNHCR-om sprema 
projekat mogućeg iseljavanja 40.000 Srba. "Uveliko se pripremaju krizni 
štabovi", rekla je Trajković agenciji Beta i dodala da je mesto glavnog 
koordinatora ponuđeno Srbinu, koji je, prema njenim saznanjima, tu ponudu 
odbio.