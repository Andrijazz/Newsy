> Izvor: matf
> Datum: 
> Rubrika: info_politika
> Naslov: BEOGRAD - Nijedan manastir ili crkva na Kosovu i Metohiji nisu obnovljeni za 
> Članak:

proteklih pola godine od kako je održana konstitutivna sednica mešovite 
Komisije za sprovođenje Memoranduma o obnovi srpskih hramova i navodno započeta 
obnova hrama Bogorodice LJeviške u Prizrenu.
Za ovu poražavajuću činjenicu isključivu krivicu snose predstavnici međunarodne 
zajednice u južnoj srpskoj pokrajini i privremene kosovsko-metohijske 
institucije koje nisu ništa uradile da sprovedu dokument koji su 24. marta ove 
godine, uz posredovanje Unmika, potpisali NJegova svetost patrijarh srpski 
gospodin Pavle i ministar za kulturu u Vladi Kosmeta Astrit Haraćija. Vlada 
Kosova i Metohije tada je obećala novčanu pomoć od 5,7 miliona evra, ali je od 
svega ostalo samo "mrtvo slovo" na Memorandumu.
Najbolju ocenu "učinka" dao je episkop Raško-prizrenski Artemije, koji je rekao 
da Albancima baš nije stalo da obnove srpske svetinje i da će se verovatno 
ponoviti priča kao sa Bogorodicom LJeviškom. "Grčevito su se borili pred 
donatorsku konferenciju (koja je održana 13. maja u Parizu) da prikažu kako 
obnavljaju LJevišku, pa su jednog dana samo došli, nešto malo čeprkali, slikali 
se i na tome se sve završilo. Od tada do danas prošlo je šest meseci, a da niko 
više ništa nije dotakao. To je zloupotreba svetinja u svrhe albanske promocije. 
A namera je jasna - da se stvori utisak kako oni tamo nešto rade", rekao je 
vladika Artemije. Prema njegovim rečima, isto se desilo i pred zasedanje Saveta 
bezbednosti UN, koje je održano pre nekoliko dana, kada su predstavnici 
privremenih vlasti insistirali da obnova počne po svaku cenu. "Ništa oni nisu 
uradili do sada, osim što su gradilišta okružili bodljikavim žicama", upozorio 
je vladika.
Pomenutim sporazumom predviđena je obnova samo 35 srpskih hramova koje su 
Albanci uništili u martovskom nasilju.