> Izvor: matf
> Datum: 
> Rubrika: info_politika
> Naslov: IZA KULISA: KRNjI PARLAMENTI
> Članak:


Prvi nepotpuni parlament završio je mandat 5. oktobra, drugi raspisivanjem 
vanrednih izbora 2003.

Dođi na vlast da bi srušio parlament. Posle izlaska demokrata iz Skupštine, u 
kratkotrajnoj, postkomunističkoj istoriji parlamentarizma u Srbiji, ovo je 
treća "krnja skupština". Prvu su "okrnjili" socijalisti, drugu Demokratska 
stranka, a sada je to učinila vladajuća koalicija Demokratske stranke Srbije.

- Prvi "krnji parlament" imali smo 1997. godine, jer je vladajuća stranka 
Socijalistička partija Srbije, promenila pravila igre pred izbore i umesto 
devet izbornih jedinica, oformila čak 29. Dvanaest opozicionih stranaka iz 
protesta zbog toga i drugih nepravilnosti nije izašla na izbore, i tako je 
nastala "krnja skupština" - kaže Vladimir Goati, savetnik u Institutu 
društvenih nauka i predsednik Transparentnost Srbija.

Drugi "krnji parlament" je nastao sredinom 2002. godine kada su Demokratskoj 
stranci Srbije, koja je prethodno istupila iz vlade, oduzeti mandati. 
Objašnjeno je da se menjaju poslanici DOS-a koji ne prisustvuju sednicama i 
onemogućavaju brz rad parlamenta. Tada je DSS-u uzeto svih 45 mandata, 
objašnjava Goati, dodajući da je u to vreme bio veliki pritisak javnosti da se 
mandati vrate. - DSS je tada pravilno postupila, kako sam napisao u svojoj 
knjizi "Partije i partijski sistemi u Srbiji" i sada nemam razloga da menjam 
mišljenje.

Mandati su vraćeni pošto je potpisana Zajednička izjava i poslanici DSS-a su se 
vratili u Skupštinu. Ali, to nije bio kraj sukoba već samo "primirje". DOS se 
usredsredio da očuva "tanku" većinu u parlamentu (131 poslanik od 250 ), i da 
tako ostane na vlasti, dok se DSS postepeno "navikavala" na ulogu opozicije.

Ovo je treći put da se suočavamo sa "krnjim paramentom". Iz Skupštine je izašla 
Demokratska stranka koja je imala 12,6 u biračkom telu, a danas ima 27,5 ili 28 
odsto, dakle koja predstavlja više od četvrtine populacije, objašnjava Goati.

Prvi "krnji parlament" koji je nastao pravnim nasiljem 1997. godine je završio 
svoj mandat 5. oktobra 2000. godine, drugi se završio jednim nevoljnim 
odstupanjem ostatka DOS-a od nezakonitog stava, odnosno pobedom principa zakona 
koji je tada oličavao DSS. Kako će se ova situacija završiti?

- Sada je prilično čista situacija. Uzrok su dva poslanika koji su postavljeni 
rešenjem koje je publikovano u "Službenom glasniku Srbije" broj 81 od 23. 
septembra. Dan ranije istu odluku je donela republička vlada. Tim rešenjem su 
dva poslanika postavljeni za zamenika ministra za kapitalne investicije i 
prosvetu i sport. I po zakonu je tog trenutka prestao njihov poslanički mandat. 
Jer, postavljena lica ne mogu da budu poslanici. Onda je nastala gužva, a 
Administrativni odbor republičke skupštine koji je učinio nešto neverovatno, 
grubo je prekršio pravo, jer je građane, što su dva poslanika bila posle 
izlaska "Službenog glasnika", proglasio poslanicima. To pravo nema ni 
Administrativni odbor ni parlament. Većina u Administrativnom odboru je 
preuzela funkciju naroda, jer oni su mogli da postanu poslanici samo novim 
izborima. Ne možete glasanjem da odlučite koliki je zbir uglova u trouglu, ili 
kako nastaje tetanus. Ovo je ekspertska stvar i jedan dobar pravni savetnik bi 
to obavio. O tome se ne glasa - kaže Goati.

- Nema sumnje da je DS grubo i protivzakonito oštećena - kaže Goati. - A da li 
je dobro postupila, na to nemam odgovor, jer bi on bio politički. Možete 
zamisliti i hrišćanski, kada vam neko lupi šamar - poturite i drugi obraz. 
Potpuno je legitimno i to zastupati. Ili je politika jedna druga vrsta 
delatnosti gde samarićanstvo nema baš visoku cenu. Ovo što se dogodilo nije 
dobro za zakonitost, ni za demokratiju, ni za zemlju i to je sasvim sigurno. Ne 
bih se dobro osećao da rukovodim jednim krnjim parlamentom i ne verujem ni da 
je njima prijatno. Da li će to biti dobro za ovu krhku vladajuću većinu i za 
DS, ili neće, ne znam - odgovara Goati.

Naš sagovornik ističe da je dobar potez DS to što se nije vratila u Skupštinu 
kada je na dnevnom redu bilo izglasavanje nepoverenja ministru pravde, iako je 
to njihova inicijativa. Odluka o istupanju iz parlamenta motivisana je ne samo 
gubitkom mandata već i brutalnim pravnim nasiljem i ne treba da posluži 
nekakvoj taktičkoj koristi, koju bi dobili raspravom o ministru. Radi sitne 
dobiti doveli bi u pitanje jedan principijelan potez. Sarkastično je 
prigovarati im što su izašli, tim pre što su im i prethodno nelegalno uzeli još 
jednog poslanika. To je taktika salame - samo seckate, kaže Goati.

Demokrate su podnele tužbu Vrhovnom sudu osporavajući ponovno pretvaranje 
Omeragića i Džudževića u poslanike. Ali, oni su pre više od pola godine istom 
sudu podneli i tužbu zbog oduzimanja mandata poslaniku Đokoviću. Sud se još 
nije oglasio, a u međuvremenu je na njegovo čelo došla, kako su tvrdile 
demokrate, prijateljica ministra pravde. Da li to znači da će u ovoj, po 
Goatiju, ekspertskoj stvari umesto suda presuditi politička volja. Ako tako 
bude, onda će se politička praksa Srbije sažeti u rečenici: Ako hoćeš da budeš 
iznad zakona, dođi na vlast.