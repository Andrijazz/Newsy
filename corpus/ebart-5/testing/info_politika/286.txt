> Izvor: matf
> Datum: 
> Rubrika: info_politika
> Naslov: Savet Evrope predstavio novi izveštaj o Srbiji i Crnoj Gori
> Članak:


STRAZBUR - U Srbiji i Crnoj Gori proteklih meseci zabeležen je pozitivan 
politički razvoj, ali neizvesnost oko budućnosti državne zajednice usporava 
napredak u mnogim oblastima, ocenjuje se u novom izveštaju Saveta Evrope, koji 
prenosi Beta.
U osmom redovnom izveštaju koji se odnosi na ispunjavanje obaveza preuzetih 
članstvom u SE, u periodu od marta do jula 2005, navodi se da je SCG ispunila 
većinu preuzetih obaveza i to u planiranim rokovima, ali da problemi postoje na 
planu primene nekih konvencija. Kao najvažnija neispunjena obaveza navodi se 
usklađivanje ustava Srbije i Crne Gore sa Ustavnom poveljom državne zajednice 
što, kako se ističe, negativno utiče i na reforme na drugim poljima. Pitanja 
vezana za budućnost državne zajednice i moguće održavanje referenduma nisu, 
međutim, obuhvaćena ovim izveštajem.
U izveštaju se ocenjuje i da je SCG u saradnji sa Haškim tribunalom postigla 
značajan napredak, ali da se sada pažnja mora usmeriti na prebacivanje u Hag 
glavnih osumnjičenih, a pre svega na to da se locira, uhapsi i izvede pred sud 
Ratko Mladić.
Kao ključni nedovršeni zadaci koji još stoje pred SCG, u izveštaju objavljenom 
na sajtu Saveta Evrope, navode se i suočavanje sa prošlošću i pomirenje, 
reforma pravosuđa i policije, zaštita manjina.
Kao najvažnije preporuke i za Srbiju i za Crnu Goru, SE u izveštaju ističe 
završetak posla na donošenju novog ustava.