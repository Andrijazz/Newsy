> Izvor: matf
> Datum: 
> Rubrika: info_politika
> Naslov: Odlazak Frenkija u Hag pitanje dana
> Članak:


BEOGRAD - Franko Simatović Frenki, nekadašnji komandant Jedinica za specijalne 
operacije, biće izručen Haškom tribunalu najkasnije do kraja ove nedelje, 
potvrđeno je juče "Glasu" u izvorima bliskim Nacionalom komitetu za saradnju s 
MKSJ. Dan izručenja odrediće MUP Srbije, a u toku su dogovori oko modaliteta 
transfera, odnosno mogućnosti da u Holandiju otputuje redovnom linijom JAT-a, u 
pratnji advokata. 
Izvor "Glasa" potvrdio nam je juče ujutru da je na sednici Nacionalnog saveta 
za saradnju s Tribunalom, održanoj 13. maja, odlučeno da Simatović dobije 
garancije države da do početka suđenja bude na slobodi. Prilikom donošenja ove 
odluke članovi Saveta imali su u vidu činjenicu da se Simatović nalazio u 
Centralnom zatvoru u vreme podizanja optužnice, 1. maja, i pošli od 
pretpostavke da bi se, da je bio na slobodi, dobrovoljno predao.
Optužnica, koju je 1. maja ove godine potpisala glavni tužilac Karla del Ponte, 
bivšeg načelnika DB-a Srbije Jovicu  Stanišića i Simatovića tereti za učešće u 
zajedničkom zločinačkom poduhvatu čiji je cilj bilo nasilno uklanjanje nesrba 
sa velikih delova teritorija Hrvatske i Bosne i Hercegovine i njihovo 
uključivanje u novu državu pod srpskom dominacijom, tokom ratova od 1991. do 
1995. Stanišiću i Simatoviću na teret se stavljaju zločini protiv čovečnosti i 
kršenje zakona i običaja ratovanja, nehumana dela, deportacije, progoni i oko 
700 ubistava.