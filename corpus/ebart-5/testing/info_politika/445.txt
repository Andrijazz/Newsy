> Izvor: matf
> Datum: 
> Rubrika: info_politika
> Naslov: Dve godine rada Narodne kancelarije
> Članak:


Direktor Narodne kancelarije Dragan Đilas i gradonačelnik Beograda Nenad 
Bogdanović otvorili su juče u Strezovcu kod Kosovske Kamenice novu školu i 
ambulantu.

Otvaranjem škole i ambulante u Strezovcu, Narodna kancelarija obeležila je dve 
godine rada.
Đilas je izrazio zadovoljstvo što je jubilej obeležen upravo na Kosovu, a ne u 
Beogradu i dodao da je za dve godine rada Kancelarije najveći deo posla 
obavljen u toj pokrajini.
"Završena je adaptacija objekta u Cernici u kojoj je smeštena škola 'Branko 
Radičević', a za 15 dana biće završena i rekonstrukcija Doma kulture u Velikoj 
Hoči i postavljen kamen temeljac za obdanište u Štrpcu", rekao je Đilas.
"Ponosni smo što smo ovu školu izgradili kako smo se dogovorili. Mnogi bi i van 
Kosova pozavideli na toj školi", istakao je gradonačelnik Beograda.
Na svečanosti su učestvovali i glumica Katarina Radivojević i Branko Milićević 
Kockica koji je izveo program za decu.
Oko 30 srpskih đaka iz Strezovca do sada je pohađalo nastavu u kući koja nije 
imala ni struju ni mokri čvor.
Deo sredstava za školu u čijem sastavu je i ambulanta obezbedila je Narodna 
kancelarija kroz akciju "Od pesama škola", dok je ostatak donirala Skupština 
grada Beograda. Projekat je bio vredan oko 100.000 evra.
Izgradnjom ambulante stvoreni su uslovi za adekvatnu primarnu zdravstvenu 
zaštitu ne samo 500 meštana Strezovca, već i okolnih sela.