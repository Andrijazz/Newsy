> Izvor: matf
> Datum: 
> Rubrika: info_politika
> Naslov: Mićunović u kampanji
> Članak:


Lice mesta kaže da se predsednički kandidat Mićunović, na svom putu po Srbiji, 
susreće samo sa građanima iz nekoliko partija DOS-a, pa ako bude primenjena 
analogna izborna matematika, moguće je da kandidat bude predsednik svih građana

Otkad se pretprošlog ponedeljka, u pratnji premijera i ministara, zvanično 
kandidovao za predsednika Srbije, Dragoljub Mićunović hoda, dobro putuje, 
Srbijom. Primetno je da je Mićun bodar i oran, kao što i leci i plakati kažu, 
da bude Naš predsednik. Uočljivo je i da ga na tom putu prati država sa svojom 
logistikom: s njim je uvek neko od ministara, skupštinskih ili stranačkih 
prvaka, obezbeđenje i vozni park se podrazumevaju. Da se primetiti da su na tom 
putu Profesorovi domaćini, uglavnom, članovi, moguće, neke buduće koalicije, pa 
ako se na izborima budu brojali samo glasovi demokrata, Liberala Srbije, 
Građanskog saveza, Demokratskog centra i onih što se nazivaju laburisti, Mićun 
bi i mogao da bude Njihov predsednik. Ali, da ne baksuziramo, to je samo utisak 
reportera. 
Treći dan predsedničke kampanje, sreda 22. oktobar, Mićunović je počeo 
prepodnevnom tribinom u Lajkovcu. Kad se tu rekao, uputio se za Valjevo, na 
čijem su ga prilazu sačekali opštinski i drugi, pa stranački, čelnici, s kojima 
je zajednički otvorio tri i po kilometra puta za Beograd, koji se, treba li 
reći, gradi nekoliko godina. Tu je gospodin kandidat istakao značaj gradnje 
modernih saobraćajnica, da bi, potom, prilikom obilaska gradilišta osnovne 
škole, istakao značaj škola za obrazovanje, što su, pa zajedno, preduslovi 
ulaska u Evropu. 
REALNOST I PERSPEKTIVE: Onda gospodin Mićunović posetio zgradu opštine, u kojoj 
su iz bezbednosnih razloga isključeni liftovi. Tu se desio razgovor sa 
odbornicima i predstavnicima partija. Prisutan kandidat, načisto bez brkova i 
načisto podašišan i načisto ofarban ministar Šumarac, prisutan i pomoćnik 
ministra za privredu i privatizaciju Slobodan Petrović, pa zamenik šefa 
poslaničke grupe DOS Reforme u Skupštini Srbije, pa ne baš podašišan Siniša 
Mitrović, zatim predsednik opštine i demokrata Tomislav Milanović, predsednik 
demokrata Milovan Marković, u svojstvu domaćina, naravno još demokrata, te par 
ovih što su uzeli da se zovu Liberali Srbije, nekoliko rukovodilaca Građanskog 
saveza, jedan iz Demokratskog centra i sve što ima, par komada, onih iz ASNS-a 
ili će biti laburista. Prvo se selo, pa predsednik opštine pozdravio kandidata 
i informis'o da opština funkcioniše. Profesor se zahvali pa uze on da se 
izlaže, problema ima, takva realnost, ali ima i perspektiva, nažalost ima onih 
koji populistički galame da ništa ne valja. Ispada da je kod nas najlakše biti 
protiv, to nam u krvi, nikako da se odviknemo od toga, iako politički život 
traži da se bude za, biti za je pravi prilaz politici, konstruktivan i 
pozitivan. Rešio je da prepešači, dobro proputuje Srbiju, sa svakim se rukuje, 
svakog pita kako misli da mu bude dobro, hoće li da gunđa ili da koristi svoje 
pravo, a poznato je da je čovek najmoćniji sa glasačkim listićem u ruci, tad 
odlučuje o svojoj sudbini. 
Imati predsednika države je prioritet, kakav smo mi to narod bez predsednika, 
da imamo predsednika ne bi stajali prigovori da je Vlada uzela svu vlast, bilo 
bi ravnoteže, zato je izbor predsednika važan, zbog stabilnosti, kontrole vlade 
i zaustavljanja loših zakona. Kad bude izabran, tako mu rekli da nastupa, ne 
ako bude, kad bude izabran, odmah će sazvati lidere partija i videti šta 
činiti, izbori ili ustav, ili Zakon o izborima. Inače, srećan što ga podržava 
16 partija, ali on nije samo kandidat DC-a, niti koalicije DOS, želi da bude 
predsednik svih građana, do sada je pokazao da to može, a valja rešiti krupna 
pitanja, oko međunarodne zajednice, Kosova, EU-a, ekonomskog rasta... Gledao je 
neke stare kasete, na jednoj pokojni Đinđić govori u Vršcu, dođe pitanje "Nema 
para, dajte bar pravdu", i šta je Đinđić odgovorio, i on je strepeo šta će 
reći, ali odgovor bi briljantan, "Potpuno se slažem sa vama, pravda je temelj", 
i on želi isto da kaže, niko ne sme da bude gladan, reforme se ne mogu 
zaustaviti, ali teret tranzicije treba pravilnije rasporediti.
Bilo još Mićuna, pa bila pitanja. Jedan iz GSS-a izrazio sreću što imamo 
kandidata kome je Srbija u srcu i u mislima, javljali se i novinari, jedan se 
predstavio kao odbornik i potpredsednik DS-a... Kandidat rekao da se sa Hagom 
mora sarađivati, da je kandidaturu prihvatio jer je sada, za razliku od prošle 
godine, drugačije, ima energičnu podršku DOS-a, kad bude izabran, radnici bez 
posla mogu da računaju na njega, sve će dati za tehnološki razvoj, za kulturni 
razvoj...
MISLIŠ KRAJ, ONO JOK: Onda se dogodio ručak, na kome se kandidat nije nešto 
isticao, pa, kako je već zabeleženo, poseta naprednom zemljoradniku u Donjoj 
Bukovici, gde je video i krave. Kako je toga dana baš lila kiša, do planiranog 
susreta sa građanima nije došlo. Zato bila tribina u Domu kulture. Sve ko u 
kampanji, bina sa kandidatovim velikim slikama, prvi red rezervisan za one što 
se računaju u visoke zvanice, sve na nivou, i devojke što teraju da se sedne, 
jedan što nije hteo bi isteran iz sale. Popeše se na binu Mićunović, Šumarac i 
Petrović, voditelj najavi, sve ko u kampanji. Mićun se reče sa dobro veče, pa 
poče da se kazuje na razne teme. Vreme je da se izaberu predstavnici države, 
energično će se boriti protiv kriminala i korupcije. Kad bude izabran, prvo što 
će uraditi je da će sesti za sto sa stranačkim prvacima, mora biti saradnje. 
Reče i ono da je čovek najjači sa listićem u ruci, o gledanju kasete, misliš 
završio, ono jok, ustav, Kosovo, evropske integracije, izbeglice... završi li, 
jok, zaboravio polnu ravnopravnost, krupno pitanje, ima esej na tu temu koji se 
dopao ženama, tome će posvetiti posebnu tribinu. 
Behu pitanja, javiš se, devojka donese mikrofon, pa se kažeš. Prvi dobi reč 
jedan što zažele sreću i zdravlje predsedniku naše lepe Srbije. Pa se izjavi 
jedan mnogo nezgodan, zna on kandidata dok je bio drug, Evropa je šarena laža, 
može li sa toliko godina, sa tako malom partijom, odgovoriti zadatku. Kandidat 
se ne dade, upita pitača, ima li šta drugo, osim krštenice, za takmičenje. 
Pomoć stiže i od demokrate, koji se predstavi kao kandidatov ispisnik, prozva 
nezgodnog pitača na kviz takmičenje, sugerisa kandidatu da više pažnje obrati 
na penzionere, da se osvrne i da osvrt. Mićunović zahvali, penzionerima će 
posvetiti deo govora. Javi se jedan iz medija, pohvali suptilnost profesora, a 
pita - kad će se živi pristojno. Već iduće godine, dobi odgovor, u ljudskoj je 
prirodi da očekuje više, kako opao standard, koliko on vidi, puni putevi, pune 
kafane. Svako pitanje dobija ljucki odgovor, još Ruvarac zapisao: "Ovom narodu 
spasa nema, ali propasti ne može". Kad se mikrofona dohvati osnivač i 
predsednik Bratstva upornih šetača, može li da se čuje, može, sa kandidatom 
stari znanac, desi se da se ljudi ne rukuju a znanci, sa znancem bio na mitingu 
u Beogradu, još '90, profesor sedeo na ulici, dobro zna, sluš'o šta priča, kad 
je pošao, u fabrici mu rekli da se ne vraća na posao, sad ga taj isti tera iz 
fabrike, a on znanac sa profesorom. Išao, protestovao, još '90, i gde je, bačen 
u stranu, a oni koji su držali konce i dalje drže. Kad bude izabran predsednik 
će se zalagati za takve ljude.