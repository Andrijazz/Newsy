> Izvor: matf
> Datum: 
> Rubrika: info_politika
> Naslov: ZAKONODAVNI ODBOR SKUPŠTINE SCG
> Članak:


Zakonodavni odbor Narodne skupštine Srbije i Crne Gore juče je razmatrao 11 
predloga zakona, a sa dnevnog reda skinut je predlog zakona o zamrzavanju 
imovine haških optuženika koji su u bekstvu. O tom predlogu zakona nije 
raspravljano, na predlog Saveta ministara SCG, koji ga je povukao iz procedure 
zbog velikog broja pristiglih amandmana. Zbog nedostatka kvoruma za glasanje, 
predsednik Zakonodavnog odbora Tomislav Bogetić zakazao je za danas pre podne 
novu sednicu na kojoj će se članovi odbora izjasniti o predloženim zakonskim 
rešenjima. Na većinu predloženih zakonskih rešenja, članovi resornog odbora 
nisu imali primedbe. U raspravi o predlogu zakona o ratifikaciji sporazuma 
između SCG i Hrvatske o zaštiti prava srpske i crnogorske manjine u Hrvatskoj i 
hrvatske manjine u SCG, član odbora iz Srpske radikalne stranke stavio je 
primedbe, upozoravajući na loš položaj Srba u Hrvatskoj, a posebno na prostoru 
nekadašnje Republike Srpske Krajine.

(Tanjug)