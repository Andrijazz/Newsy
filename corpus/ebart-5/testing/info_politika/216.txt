> Izvor: matf
> Datum: 
> Rubrika: info_politika
> Naslov: ITALIJANSKI REPORTERI OBIŠLI KOSMET I ZAKLjUČILI
> Članak:


Nemačka i SAD podržavaju samostalnost Kosova i Metohije, da bi se domogli 
ogromnih zaliha uglja. Kosovo je i faktički narko-država

BEOGRAD (Tanjug) - Italijanski reporteri Umberto Tomazi i Mariela Kataldo 
objavili su knjigu "Kosovo - crna rupa Evrope" u kojoj osuđuju nepravednu 
satanizaciju Srba i potajnu bitku za zaposedanje "najvećih rezervi uglja u 
Evropi" koje se nalaze na Kosovu.
Po mišljenju ovih ratnih reportera, koji su obišli Kosovo i razgovarali sa 
tamošnjim stanovnicima, satanizaciju Srba su namerno stvorile određene novinske 
agencije sa ciljem da se omogući potajna bitka za zaposedanje najvećih rezervi 
uglja u Evropi, koje se nalaze na Kosovu.
- Albanci, koji su nastrojeni proamerički ili pronemački, kaže Tomazi - zapravo 
sprovode etničko čišćenje na štetu Srba, Roma i drugih malih zajednica koje 
žive na Kosovu.
U pitanju je balkanska pokrajina koja na karti čini deo Srbije i Crne Gore, ali 
je, u suštini, već samostalna država.
- Ona ima podršku Nemačke i SAD, velikih sila, koje nastoje da se domognu 
prirodnih bogatstava ove zemlje. Ta bogatstva se mere desetinama milijardi tona 
lignita, resursima koji mame industrijalizovane zemlje koje iscrpljuju rezerve 
nafte i, samim tim, tragaju za novim izvorima.
Autori knjige tvrde da je Kosovo faktički narko-država, kojom upravlja mafija 
uz blagoslov međunarodne zajednice. Oni već imaju sopstvene registarske 
tablice, ali kada prelaze granicu, takođe ilegalno, kako ističe autor, 
stavljaju brže-bolje srpske tablice".
Iz intervjua koje su vodili reporteri može se videti kolika je frustriranost 
naroda koji živi u kavezu u sopstvenoj kući.
"Srbi nemaju budućnost, nemaju ništa u ruci, nemaju ni sadašnjost. Njihova deca 
ne mogu da se igraju na ulici, jer im preti odmazda".
Do istog uznemirujućeg zaključka došla je i Kataldo, profesor u Bariju i jedan 
od osnivača udruženja "Most ka Beogradu".
"Ova knjiga je nastala da bi se zadovoljila istina: Albanci sprovode etnocid 
nad Srbima, lišavajući ih njihove kulture, tradicije, slobode, časti i 
religije", kaže ona i navodi sledeći primer: Albanci su srušili srpski manastir 
i na tom mestu sagradili parking, a kada su međunarodne vlasti intervenisale, 
zahtevajući obnovu svetilišta, Albanci su dobili zakup. I dvaput su zaradili".