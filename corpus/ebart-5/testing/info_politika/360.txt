> Izvor: matf
> Datum: 
> Rubrika: info_politika
> Naslov: NA MARGINI NEDELJE: 
> Članak:


Smrt Ibrahima Rugove je u međunarodnim krugovima iskorištena da se još jednom 
oda priznanje svima koji na ovaj ili onaj način politiku nenasilja, dijaloga 
ili jednostavno čekanja koriste za političke ciljeve. U tom smislu treba 
gledati i impresivan broj i rang zvanica koje su mu došle na sahranu.

Vešto blansirajući između univerzalnog principa "o pokojniku sve najbolje" i 
doslednosti u pristupu sagledavanja svetskih pitanja, ugledni "Ekonomist" nije 
propustio priliku da u osvrtu na politički legat pokojnog Rugove spomene i 
činjenicu da je on, ipak, na kraju bio samo predsednik svih Albanaca na Kosovu, 
jer ni jednom rečju, nikad, nije osudio nasilje nad Srbima posle prekida 
bombardovanja. Oni kojima je kvalitet života i sigurnost ljudi bitnija od 
teritorija i formi kojima će se realnost pretočiti u mantre za zamajavanje 
birača, sa optimizmom mogu da primete da je jedini kandidat Demokratskog saveza 
za predsednika Kosova generalni sekretar stranke i univerzitetski profesor 
Fatmir Sejdiu. 

Sanda Rašković Ivić, koja nema izbornu državnu funkciju i kojoj je opis posla 
da se bavi pregovorima o Kosovu, našla je za shodno da se oglasi i oko budućeg 
statusa Crne Gore. Pre toga, u danima neposredno posle Rugovine smrti, mimo 
mejnstrim trenda da se prvo izgovore tople reči saučešća rođacima i 
sunarodnicima pokojnika i nešto prihvatljivo iz njegovog javnog angažmana, Ivić 
je našla za shodno da sluđenu srpsku javnost i ovde i na Kosovu pre svega 
obavesti da je brinu Rugovini naslednici. 

Tako je nekako i Nebojša Čović optuživao Nedžada Dacija kada je postajao 
predsednik skupštine Kosova, da je srpskim vojnicima za vreme oružanih sukoba 
sekao glave, da bi se posle samo par dana ogradio da mu je neproverenu 
karakteristiku doturio neko iz vojno-bezbednosnih obaveštajnih krugova. 
Interesantno je da Sandu Rašković Ivić, koju je naravno brinula i Ahtisarijeva 
biografija, i to pogotovo onda kada je već od Kofija Anana, njenog sada jedinog 
spasioca Srba, izabran za specijalnog predstavnika za pregovore, biografija 
Slobodana Borisavljevića ne sekira. Spin-doktori iz njenih redova je o njoj još 
nisu ni obavestili, a ona je u svom dosadašnjem praćenju novije istorije 
srpsko-albanskih odnosa, očito, propustila da je sama primeti. 

Ni aktuelni predsednik Srbije nije pokazao mnogo više diplomatskog šlifa. Osim 
što se je za prisustvo na sahrani aplicirao kao predsednik svih Srba i 
teritorije na kojoj žive Albanci, i time eliminisao mogućnost da se u Prištini 
pojavi kao deo svetske scene koja odaje poštu nenasilnim političkim metodama, 
Tadić je našao za shodno da se slika sa Tačijem u danima kada se intenzivno 
gledalo da se za Rugovinog naslednika (ne samo u partiji) nađe čovek bez 
eksplicitne vojne biografije. No, dajući legitimitet Goranu Radosavljeviću 
Guriju kao stručnjaku za terorizam i pitanja bezbednosti, Tadić nije ni mogao 
uočiti ovu nit koju međunarodna zajednica sada provlači. Ili mu, kao i Ivićki, 
do dobrobiti Srba na Kosovu i njihovog mirnog suživota sa Albancima bez obzira 
na budući status Pokrajine, uopšte nije ni stalo. 

Koštuničino okruženje i provladini mediji dali su veliki značaj Putinovom 
iznenadnom insistiranju na doslednosti poštovanja međunarodnog prava i 
principa. Interesantno je da se Putin, u isto vreme kada je proglašen za 
spasioca srpskog suvereniteta na Kosovu, okomio na rad međunarodnih nevladinih 
organizacija u Rusiji. Da podsetimo, upravo su neke od svetskih nevladinih 
organizacija poput Human Rights Watch i Amensty International najglasniji 
pobornici zaštite ljudskih prava na osnovu međunarodnog prava ne libeći se da u 
tu svrhu oštro kritikuju i američku administraciju. 

S druge strane Rusija, koja ni u svojim vojnim redovima gde nivo nasilja i nad 
vlastitim regrutima zastrašuje, nije prema stanovnicima Čečenije uvek postupala 
u skladu sa naprasno proklamovanim principima. Kao što Koštuničino okruženje i 
mediji nikad ne primete kada velike međunarodne organizacije ktitikuju 
ponašanje međunarodne zajednice ili UNMIK na primer, prema Srbima na Kosovu i 
drugde. 

U tom svetlu se može sagledati medijska marginalizacija nedavne posete 
američkog izaslanika za pregovore Frenka Viznera Srbiji i Kosovu. Vizner je 
razgovarao sa predsednikom i premijerom Srbije Borisom Tadićem i Vojislavom 
Koštunicom. Kako je šturo saopšteno iz kabineta premijera, u razgovorima je 
obostrano naglašen značaj pitanja decentralizacije Kosova, dok je Vizner još 
jednom istakao stav Amerike da je moguće naći rešenje za Kosovo do kraja 
godine. Ovo se, inače, sasvim uklapa i u nedavne Ahtisarijeve opomene da ono o 
čemu se ne progovori do kraja ove godine, neće ni za narednih pet-šest.

Imajući u vidu mnogo ozbiljnije nesporazume koje Putinova Rusija ima sa G 8, 
čiji je trenutni predsedavajući i skori domaćin samita u Petrogradu, Putinovo 
naprasno otkrivanje međunarodnog prava treba pre svega gledati kao način da se 
pojačaju vlastiti argumenti u nekim drugim sporovima a ne kao interes da 
budućim statusom Kosova ostvari mogućnost da direktno utiče na pobune u 
Abhaziji i Osetiji i time, ako "zavrtanje" gasa ne uspe, osujeti 
demokratizaciju Gruzije. Dosadašnji dosledan stav ostalih članica Kontakt grupe 
i lidera G 8, očito iskazan i Viznerovom porukom da će insistirati na rešenju 
za Kosovo do kraja godine bez obzira na Putinove najavljene ucene, lekcija je i 
pretedentima na demokratska ustrojstva poput Ukrajine i Gruzije, i na 
međunarodnu suverenost poput Kosova i na regionalnu ili globalnu silu poput 
Rusije.