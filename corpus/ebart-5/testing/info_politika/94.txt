> Izvor: matf
> Datum: 
> Rubrika: info_politika
> Naslov: PETOGODIŠNJICA OSNIVANJA SRPSKOG NACIONALNOG VEĆA SEVERNOG KOSOVA 
> Članak:


Pobuna u Grčkoj preti da se proširi na ceo region, upozorava Milan Ivanović 

Kosovska Mitrovica, 13. novembra 

PRITISCI SVAKODNEVNI, ZLOČINI SVE BESTIJALNIJI  
Bezbednosna situacija na Kosmetu svakim danom se pogoršava, pritisci su 
svakodnevni, a zločini sve bestijalniji. 

Ovo je, između ostalog, na današnjoj konferenciji za novinare izjavio dr Milan 
Ivanović, predsednik Srpskog nacionalnog veća severnog Kosova, u novim 
prostorijama ovog udruženja, u kojima je simbolično obeležena petogodišnjica 
osnivanja SNV-a. 

Obraćajući se novinarima, Ivanović je rekao da se, zahvaljujući logističkoj 
podršci Vilijema Vokera, nekadašnjeg šefa UNMIK-a a sadašnjeg direktora mobilne 
telefonije za Kosovo, sa sedištem u Monaku, Džozefa Diogardija, albanskog 
lobiste u američkom Kongresu, i ostalih zapadnih moćnika koji šetaju 
pokrajinom, situacija u ovom delu naše zemlje sve više zaoštrava. Najnoviji 
slučaj skalpiranja Aleksandra Stojkovića iz Gnjilana, koga je grupa Albanaca 
bukvalno pretukla i, kako je rekao dr Ivanović, deo skalpa odnela, samo je 
dokaz da teror nad Srbima u južnoj srpskoj pokrajini ne prestaje. Imamo najava, 
rekao je Ivanović, da predstoje novi napadi na Srbe. Pobuna u Grčkoj preti da 
se proširi i na ceo region, a jučerašnje demonstracije u Prištini imaju za cilj 
- kao što su juče to naglasili i albanski separatisti - da se Kosmet odvoji od 
Srbije, ali i da se stvori velika Albanija, sa delom Grčke, zapadne Makedonije 
i delom naše teritorije. 

Međutim, Srbi nikada neće prihvatiti nezavisni Kosmet, ni po koju cenu, i niko 
nema pravo da potpiše bilo kakav dokument kojim će se dati nezavisnost i time 
dozvoliti njegovo odvajanje od matice Srbije, izričit je Ivanović. 

Dr Ivanović je podsetio i na pismo koje je uputio Hariju Holkeriju, šefu 
civilne misije UN za Kosmet, u kojem ga kao zamenik direktora 
kosovskomitrovačke bolnice upozorava na pritiske koji se vrše na ovu, jedinu 
srpsku zdravstvenu ustanovu na Kosovu i Metohiji. U pismu je, kako kaže, naveo 
da UNMIK na graničnom punktu Kosmeta sa centralnom Srbijom, u Donjem Jarinju, 
zaustavlja dopremanje lekova i boca sa kiseonikom namenjenih ovoj zdravstvenoj 
ustanovi. "Struje nemamo, a remont agregata, za šta je zaduženje preuzeo UNMIK, 
odugovlači se već više od pola godine. Obećali su nam da će oni snabdevati 
bolnicu mazutom i naftom, ali od toga nema ništa", naveo je Ivanović. 

On je takođe podsetio da je samo u toku prošle godine sto hemodijalizatora dato 
zdravstvenim ustanovama na teritoriji Kosmeta u kojima su zaposleni Albanci, od 
čega je 29 pripalo bolnici u Prizrenu, isto toliko Prištinskom bolničkom 
centru, 25 je odneto u Peć, dok bolnica u Kosovskoj Mitrovici nije dobila - 
nijedan. 

- Verovatno to više i nije u nadležnosti UNMIK-a, budući da su nadležnosti 
prenete na privremene kosovske institucije - upozorava dr Ivanović.