> Izvor: matf
> Datum: 
> Rubrika: info_politika
> Naslov: KARAVAN IZ CRNE GORE PUTUJE U KAMNIK
> Članak:


PODGORICA - Nekoliko stotina ljudi iz Crne Gore otputovaće 16. juna u 
Sloveniju, u mesto Kamnik, na parastos članovima njihovih porodica i rođacima 
koje su partizani, kao pripadnike četničkog pokreta, 1945. godine zarobili i 
pogubili, javlja Beta. 
Predsednik udruženja "Otkrićemo istinu" Dušan Niklanović rekao je danas 
agenciji Beta da će na parastos u Sloveniju iz Crne Gore avionom otputovati 
više od sto građana iz Crne Gore, a da će deo njih putovati autobusima i 
privatnim prevozom. 
- Sve pripreme su završene. Putuje se 16. juna, a uveče se vraćamo - kazao je 
predsednik tog udruženja, koje je organizator odlaska u Sloveniju porodica 
pogubljenih crnogorskih četnika. 
On je rekao da tog dana na stratištu u Sloveniji neće biti nikakvih političkih 
manifestacija. - Mi idemo da održimo parastos, po običajima Pravoslavne crkve, 
idemo da oplačemo svoje. Ne idemo na bilo kakvu drugu manifestaciju - rekao je 
Niklanović.