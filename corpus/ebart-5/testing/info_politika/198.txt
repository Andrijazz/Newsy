> Izvor: matf
> Datum: 
> Rubrika: info_politika
> Naslov: RASPRAVA O PARNIČNOM I IZVRŠNOM POSTUPKU
> Članak:


Privremeno "zatišje" u Narodnoj skupštini Srbije

Poslanici republičkog parlamenta su treći dan rasprave o vladinim predlozima 
zakona o parničnom i izvršnom postupku posvetili potpuno amandmanima. Novinare 
i trenutno povučeni zakon o Narodnoj skupštini niko juče nije ni pomenuo, kao 
da je dogovoreno "zatišje".
Slažući se sa predlagačima da je potrebno ubrzati ove postupke i uvesti red u 
stanje pravosuđa, poslanici opozicije iznosili su kritike prepdoga u tom smeru.
Boško Ristić je u ime Demokratske stranke predložio, u cilju što veće javnosti 
rada sudova, da u parničnom postupku drugostepeno veće pozove stranke kada 
odlučuje o žalbama u slučajevima u kojima je moguća revizija. Strankama u tim 
slučajevima, koji se tiču velikih imovinskih sporova i onih važnih za državu, 
kaže Ristić, treba omogućiti da iznesu dodatne činjenice. To donosi 
transparentnost i demokratičnost naših sudova, kako je rekao.
Ristić je negodovao i zbog odredbi po kojima za neke novčane kazne mora da se 
ide u zatvor ukoliko se ne uplati novac, naglašavajući da onda zakon strože 
sankcioniše samo one koji nemaju novca. On je tražio da se uvaže amandmani 
sročeni na osnovu stručnog iskustva.
Radikali su ponovili da amandmanima žele da doprinesu povratku poverenja u 
pravosuđe "koje je poslednjih godina dospelo na najniže moguće grane, a postoji 
realan problem sa ljudima koji treba da sprovedu te zakone", ponavljali su. Oni 
tvrde da i dalje neki predsednici okružnih i opštinskih sudova ne ispunjavaju 
zakonom predviđene norma da takvu funkciju obavljaju, a uglavnom se ljudi žale 
na sudije koje su u tesnoj vezi sa advokatima, kao i na bahato ponašanje baš 
onih koji ne ispunjavaju zakonske uslove da budu predsednici sudova. "Ako neko 
ne posluša, onda sledi pritisak na njega", odgovorili su poslanici navodeći 
razne primere iz prakse.