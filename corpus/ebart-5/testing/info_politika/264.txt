> Izvor: matf
> Datum: 
> Rubrika: info_politika
> Naslov: Šta piše u izveštaju koji će Kofi Anan sutra predati SB UN
> Članak:


Zabrinut sam zbog manjkavosti u ključnim oblastima, slabog povratka desetine 
hiljada izbeglih, slabog integrisanja Srba u kosovsko društvo, ali me ohrabruju 
najave dijaloga Albanaca i Srba, kaže Anan

VAŠINGTON - Generalni sekretar Ujedinjenih nacija Kofi Anan ocenio je da ni 
jedan od osam standarda koje je međunarodna zajednica postavila za Kosovo i 
Metohiju nije u potpunosti ispunjen, ali ipak predlaže da tokom leta počne 
sveobuhvatna procena njihove ispunjenosti.
"Zabrinut sam što ostaju manjkavosti u ključnim prioritetnim oblastima primene 
standarda", ističe se u izveštaju koji će Anan sutra podneti na sednici Saveta 
bezbednosti UN, a čija je kopija dostavljena Tanjugu. Anan je naglasio da je od 
"ključnog je značaja da svi predstavnici privremenih institucija, a posebno 
politički lideri kosovskih Albanaca priznaju da primena standarda nije samo 
jednostavan test koji treba položiti u cilju ulaska u drugu fazu".
"Standardi su iznad svih ciljeva i sami su po sebi merilo političke zrelosti 
Kosova i spremnosti njegovog rukovodstva i stanovništva da stvori osnove za 
održivo multietničko, demokratsko društvo u kojem će svi živeti bez straha i sa 
dostojanstvom", poručio je generalni sekretar UN. I pored nepotpunog ispunjenja 
standarda, Anan u izveštaju ipak izražava zadovoljstvo činjenicom da su 
privremene institucije Kosova intenzivirale napore za njihovu primenu, dodajući 
da se u izveštaju njegovog specijalnog izaslanika za Kosovo Soren 
Jesen-Petersena tvrdi da je konkretan napredak vidljiv. Generalni sekretar UN 
je izrazio zabrinutost zbog slabog povratka izbeglog i raseljenog stanovništva, 
pre svih Srba. "Iako je sve veći broj opština koje aktivno učestvuju u 
promociji povratka, ukupan broj onih koji se vraćaju i dalje je veoma mali, a u 
nekim slučajevima održivost povratka je neizvesna, uključujući i ekonomske 
razloge", ocenio je on.
Anan je naveo da se "od nemira u martu 2004. više od 1.600 ljudi od ukupno 
4.100 tada raseljenih nije vratilo u svoje obnovljene kuće, što je samo uvećalo 
broj raseljenih kojih je od 1999. godine na desetine hiljada". "Zbog toga je 
neophodno da politički lideri kosovskih Albanaca i stanovništvo pojačaju napore 
da se približe kosovskim Srbima, koji bi, zauzvrat, morali demonstrirati 
konkretnu spremnost da se integrišu u kosovsko društvo", ističe u izveštaju 
Anan.
Kao još jednu od oblasti u kojoj nije ostvaren dovoljan napredak, Anan navodi 
decentralizaciju. S druge strane, generalni sekretar svetske organizacije 
izražava zadovoljstvo obnavljanjem dijaloga Beograda i Prištine na nivou radnih 
grupa, kao i iskazanom spremnošću da se taj dijalog produbi. 
Prema njegovim rečima, "do tih dijaloga bi trebalo doći zajedno sa dijalogom 
lidera kosovskih Srba i kosovskih Albanaca u cilju izgradnje međusobnog 
poverenja".
Uzimajući, kako kaže, u obzir sve napore koje su na primeni standarda preduzele 
privremene institucije Kosova, Anan je izrazio uverenje da bi ovog leta trebalo 
inicirati sveobuhvatnu procenu njihove ispunjenosti i najavio da će uskoro 
imenovati svog specijalnog izaslanika za tu procenu.