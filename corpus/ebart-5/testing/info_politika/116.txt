> Izvor: matf
> Datum: 
> Rubrika: info_politika
> Naslov: ČEDOMIR JOVANOVIĆ U INTERVJUU ROJTERSU 
> Članak:


Potpredsednik Demokratske stranke Čedomir Jovanović smatra da bi DS-u bilo 
bolje da bude opozicija, nego da formira slabu koaliciju sa nekadašnjim 
saveznicima, čak ako to znači da ultranacionalisti oforme i vladu. 

Zapad pritiska DS da sačini koaliciju sa drugim reformatorskim partijama kako 
nacionalistička Srpska radikalna stranka, pobednik decembarskih izbora, ne bi 
došla na vlast. "DS je utirao put i to treba i dalje da čini - ako ne na 
vlasti, onda u opoziciji", rekao je Jovanović u intervjuu agenciji Rojters. 

Popularnost nekadašnje "zvezde" studentskih protesta, čoveka koji je pomogao da 
se Slobodan Milošević preda policiji 2001. godine, inače potpredsednika Vlade 
Srbije, počela je da bledi prošle godine posle brojnih korupcijskih skandala u 
vladi, u kojima je DS bio posebno kompromitovan . "Treba da preuzmemo vodeću 
ulogu u opoziciji i da ne dozvolimo da radikali budu tamo jedina stranka", 
rekao je on Rojtersu. 

Jovanović smatra da su političke različitosti i gorka istorija sa nekadašnjim 
saveznicima toliko duboke da nova koalicija ne bi mogla da zaživi. "Neka (DSS 
Vojislava Koštunice) formiraju vladu sa ljudima koji su se ujedinili da nas 
zbace", rekao je Jovanović u svojoj kancelariji, skromno ukrašenoj starim 
plakatom DS-a s likom ubijenog premijera, fotografijom Đinđića i britanskog 
premijera Tonija Blera i posterom Rolingstonsa. 

Posmatrači smatraju da su skandali oko korupcije, zajedno sa bolnim ekonomskim 
reformama, glavni razlog porasta popularnosti SRS-a. "Radikali nisu problem, 
ali drugi deo političke scene jeste - zapravo oni koji su nesposobni da usklade 
svoju politiku i usprotive se SRS-u", kaže Jovanović. 

I sam Jovanović bio je umešan u skandal oko korpucije u vladi, ali on insistira 
na tome da je imao kontakte sa kriminalnim klanovima samo zato što su bili 
toliko moćni da država nije mogla da bude reformisana bez njih. "Srbija je 
verovatno najprljavija zemlja u regionu i moje ruke su prljave jer sam ih 
uprljao pokušavajući da je očistim", rekao je Čeda Jovanović. 

(Beta)