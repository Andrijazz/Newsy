> Izvor: matf
> Datum: 
> Rubrika: info_politika
> Naslov: Nema besplatne donacije
> Članak:


IZA KULISA

Čak ni recept za pravljenje zlata nije čuvan sa više pažnje od tajne kako se 
partija finansira, rekao je Kejt Pentus, na konferenciji o finansiranju 
političkih stranaka u zemljama srednje i istočne Evrope, govoreći o stanju u 
estonskim partijama. "Finansiranje partija nije nepoznanica samo za širu 
javnost, nego i za partijsko članstvo", kaže Vladimir Goati, savetnik u 
Institutu društvenih nauka i predsednik Transparentnost Srbija. "Oskudna i 
nepouzdana saznanja o prihodima i rashodima stranaka stalno podgrevaju 
podozrenje da partija i partijski lideri presudno zavise od finansijera, a ne 
od birača".
Ni građani Srbije nemaju uvid u kompletno finansiranje partija, iako bi morali 
da znaju kako se troše pare koje stranke dobijaju iz budžeta Srbije. "To je 
legitiman demokratski zahtev da građani koji pune budžet znaju kako se troši 
njihov novac. To je prva lekcija iz demokratije. Nema razloga da se 
finansiranje partija koje je bilo u sivoj zoni ne osvetli. Zakon o finansiranju 
političkih stranaka učinio je tu oblast prozračnijom, i njime smo se svrstali 
uz bok sa drugim postkomunističkim zemljama", kaže Goati.
Pitanje je na koji način ljudi mogu da imaju uvid u priliv i trošenje tog 
novca. To je manje-više regulisano pomenutim zakonom. Političke stranke treba 
da prijave svoju imovinu i da podnose završne račune Republičkoj izbornoj 
komisiji sa sertifikatom ovlašćenog revizora. Stranke su dužne i da prijave 
svaki prilog veći od 6.000 dinara. Partije su podnele svoje finansijske 
izveštaje Odboru za finansije, a po članu 15. Zakona, trebalo bi da ih objave i 
u "Službenom glasniku" o svom trošku. "Kako to nisu učinile 'Transparentnost 
Srbija' predlaže da ih stave na veb sajt", objašnjava naš sagovornik i kaže da 
ako je do sada finansijski krvotok bio u mraku, to više ne treba da bude. 
"Prilozi mecena i donatora moraju biti vidljivi, potrebno je da se zna ko na 
taj način iskazuje svoju naklonost", kaže Goati.
Problem sa Zakonom o finansiranju političkih stranaka je što kontrolu novca 
prebacuje na Republičku izbornu komisiju, koja je formirana drugim, odnosno 
izbornim zakonom. "RIK je formiran iz drugih razloga, on nema ekspertsko i 
logističko jezgro, adresu, a ni svoja sredstva. Na sastanku Venecijanske 
komisije i 'Transparentnost Srbija', održanom u junu, zaključeno je da telo 
koje organizuje izbore treba da ima jezgro od stalno zaposlenih ljudi 
profesionalaca. To mora biti stručno osoblje. Kod nas RIK može angažovati 
revizore za završne račune stranaka, ali on nema sredstva jer nema budžet. 
Dakle, usvoje se dobra rešenja, ali nadležni organ ne može da ih sprovede. To 
se zove taktika preopterećivanja", objašnjava Goati.
Mi se učimo onome što svet radi već sto godina. U drugoj polovini prošlog veka 
javnost je počela da ulazi u partije. U Nemačkoj i skandinavskim zemljama 
partije su počele da se finansiraju iz budžeta. To se uvodi i kod nas, a u 
odnosu na davanja iz 1997. godine, sredstva su sada povećana pet puta. Zbog 
toga partije nisu mnogo zainteresovane za druge prihode. To je vidljivo u 
Sloveniji (Jurij Toplak je rekao da su partije ušle u komunizam i postale 
nezainteresovane) pa se postavlja pitanje šta će im članstvo kada novac 
dobijaju iz budžeta, i kada svojim odlukama u parlamentu uzimaju koliko im je 
potrebno. Zato je pre 10 godina Savezni ustavni sud Nemačke vezao nivo iz 
budžeta sa novcem koji stranke dobijaju na drugi način. Jedan autor iz Latvije 
je rekao da je dati partijama da sebi određuju sredstva iz budžeta isto što i 
dati hroničnom alkoholičaru radnju sa pićem.
Drugo ključno pitanje je šta raditi kada se otkrije da političar ima skrivene 
fondove. Goati kaže da je sve učinjeno da se to ne otkrije, iako su kazne za 
nepravilnosti od 200.000 do milion dinara.   
Čovek upućen u finanisranje stranaka kaže da nije nikakav problem sakupiti za 
predsedničku kampanju pet miliona evra. Na poslednjim predsedničkim izborima 
najviše prijavljena potrošena suma je oko 630.000 evra. Da li je uopšte moguća 
kontrola. Goati kaže da je Zakon precizan jer stranka za finansiranje kampanje 
treba da otvori poseban račun na koji se uplaćuju sredstva. Međutim, velike 
stranke i moćni kandidati nemaju problema da skupe novac. Jedan strog organ bi 
to mogao da kontroliše, i verovatno bi se utvrdilo da su najviše novca dobili 
najjači kandidati. "Ljubav i plemenntost donatora idu ka velikim strankama što 
znači da imaju već urađen posao, ali i planove. U ekonomiji se kaže da nema 
besplatnog ručka, a u politici da nema besplatne donacije", kaže Goati.
Stereotip što više para to više uticaja nije tačan pokazalo se i kod nas. "Kada 
bi svako ko je bogat da dobio vlast, demokratija bi se pretvorila u 
plutokratiju. Važan je i kredibilitet partije, program, ličnost kandidata. Na 
izborima prošle godine u Republikanskoj stranci Amerike bilo je 40 milionera a 
samo dvojica su ušla u Kongres", kaže Goati.