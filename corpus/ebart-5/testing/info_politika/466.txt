> Izvor: matf
> Datum: 
> Rubrika: info_politika
> Naslov: IZJAVA PREMIJERA KOŠTUNICE
> Članak:


Srpski premijer Vojislav Koštunica izrazio je juče uverenje da će Nemačka, "kao 
ključna evropska država, kada od 1. januara preuzme predsedavanje EU imati 
posebno značajnu ulogu u procesu razgovora o budućem uređenju i autonomiji 
Kosova i Metohije unutar Srbije". "Vlada Srbije očekuje da će se Nemačka snažno 
založiti za evropsko rešenje kosovskog pitanja, a to znači da se moraju 
poštovati Povelja UN, načela međunarodnog prava i državne granice svih zemalja 
na Balkanu", navodi Koštunica u izjavi dostavljenoj agenciji Beta. 
Prema njegovim rečima, svaki drugi pristup koji bi vodio kršenju međunarodnog 
prava, a samim tim i rasparčavanju države Srbije, imao bi nesagledive 
posledice. "U narednom periodu, Vlada Srbije će diplomatskim sredstvima 
intenzivno izlagati Nemačkoj da je neophodno na jasnim demokratskim principima 
urediti suštinsku autonomiju za Kosovo i Metohiju, uz iznošenje argumenata da 
je to jedino rešenje saglasno evropskom iskustvu i evropskim standardima", 
naveo je Koštunica.
(Beta)