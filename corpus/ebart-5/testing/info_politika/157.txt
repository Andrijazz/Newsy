> Izvor: matf
> Datum: 
> Rubrika: info_politika
> Naslov: MILAN BOJKOVIĆ, ZAMENIK REPUBLIČKOG TUŽIOCA, ZA "NOVOSTI", POVODOM "HAŠKIH" 
> Članak:

DISKETA VLADANA BATIĆA

Tačno je da smo pre šest meseci dobili iz Haga diskete o malverzacijama na 
Kipru, ali ne i da ništa nismo uradili. Recimo, protiv Slobodana Miloševića, 
Nikole Šainovića, Mihalja Kertesa i 
Jovana Zebića vodimo mnogo širu istragu. Od Velike Britanije i Grčke očekujemo 
novu dokumentaciju

VLADAN Batić je u pravu kada kaže da su beogradski istražni sudija i tužilac 
već odavno imali u rukama ono što im je on ovih dana lično uručio - "haške" 
diskete sa dokumentima o finansijskim malverzacijama na Kipru u vreme Slobodana 
Miloševića.
Ovo je u razgovoru za "Novosti" rekao Milan Bojković, zamenik republičkog 
javnog tužioca, koji neposredno radi na ovom slučaju.
- U novembru prošle godine od Karle del Ponte su stigle dve diskete sa 
snimljenim hiljadama dokumenata, i trebalo je mesec dana da se nabavi adekvatan 
kompjuter i da stručnjaci prouče specijalni program koji očitava građu sa 
disketa.
- Šta se sve nalazi na ta dva diska?
- Nekoliko hiljada dokumenata, bankarski računi, nalozi... Ali, bez prateće 
dokumentacije koja bi objašnjavala suštinu pojedinih bankarskih i trgovačkih 
poslova! Moram da naglasim da smo i mi, u zemlji, takođe prikupili nekoliko 
hiljada druge dokumentacije.
- Da li je Vladan Batić u pravu i kada kaže da ništa niste uradili pola godine?
- Nije u pravu! Od 31. marta 2001. godine u beogradskom okružnom sudu i 
tužilaštvu vodi se istraga, između ostalog, i o "kiparskom poslovanju" 
Miloševića i nekih njegovih saradnika. Istragu vodimo protiv Miloševića, Nikole 
Šainovića, Mihalja Kertesa i Jovana Zebića.
- Šta im je stavljeno na teret?
- Krivično delo zloupotrebe službenog položaja, koje se sastoji u nezakonitom 
raspolaganju sa naplaćenim prihodima i stvarima u posedu Savezne uprave carina. 
Istraga se odnosi na period od 1994. do 5. oktobra 2000. godine. Četvorici 
okrivljenih na teret se stavlja da su protivpravno, sebi ili drugima, pribavili 
imovinsku korist od najmanje 789,777.522 dinara i još 197,137.176,34 DEM. U 
okviru ove istrage jedan segment se odnosi na poslovanje Savezne uprave carina 
preko kiparskog računa, kod of-šor poslovnice Beogradske banke "BB COBH". Prema 
našim saznanjima, reč je o nezakonitom plaćanju 17,737.844,33 američka dolara i 
7,785.565,51 DEM.
- Zašto ovako dugo traje istraga?
- Da bismo utvrdili suštinu dokumenata moramo da uradimo finansijsko 
veštačenje. Ovih dana odredićemo instituciju ili veštaka koji će da obavi ovaj 
usko specijalizovani posao. Tek kad dobijemo taj nalaz i mišljenje veštaka, 
moći ćemo da utvrdimo da li dokumentacija koju imamo dokazuje da je izvršeno 
neko krivično delo. Sa druge strane, do sada smo saslušali oko 100 svedoka, 
samo od novembra do danas - nekoliko desetina, koji su objašnjavali način 
poslovanja na Kipru.
- Saslušali ste i okrivljene. Šta oni kažu, negiraju li krivicu?
- Kertes je detaljno objasnio svoje i radnje nekih drugih okrivljenih, 
potvrđujući veliki deo onoga što piše u zahtevu za pokretanje istrage. 
Šainovića smo saslušali u Hagu. Sa Miloševićem smo takođe razgovarali, ali 
nezvanično, jer nije bio prisutan njegov branilac, što je zakonski uslov za 
validno istražno saslušanje. Sva četvorica osporavaju da su činili nezakonite 
radnje iz koristoljublja. Kažu da su sve radili zbog "spoljnjeg zida sankcija": 
u interesu države i za dobrobit naroda.
- Da li u našem krivičnom zakonodavstvu postoji mogućnost da nekome bude 
oprošteno kršenje zakona zbog brige o "dobrobiti naroda"?
- Tek kad bude završena istraga za zloupotrebu položaja, moći će da bude 
ustanovljeno da li i koje krivično delo postoji. Zakon podrazumeva da je svako 
dužan da poštuje zakon, a motivacija za kršenje zakona nikoga ne oslobađa od 
krivične odgovornosti.
- Koliko može da traje finansijsko veštačenje?
- Verovatno, nekoliko meseci.