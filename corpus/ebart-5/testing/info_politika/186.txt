> Izvor: matf
> Datum: 
> Rubrika: info_politika
> Naslov: Iako je osvojila najviše odborničkih mesta, SRS bi mogla da ostane bez vlasti u 
> Članak:

velikoj većini opština

Pregovori o lokalnim vlastima

Nećemo ići u koalicije sa Demokratskom strankom Srbije na lokalnom nivou i o 
tome više neće biti pregovora sa Vojislavom Koštunicom - izjavio je sinoć za 
"Blic" zamenik predsednika Srpske radikalne stranke Tomislav Nikolić posle 
razgovora sa premijerom Srbije i liderom DSS.

- Koštunica je rekao da će DSS sklapati koalicije sa partnerima iz Vlade 
Srbije, a da mu oni nameću i Demokratsku stranku. Kako sam ja razumeo, njemu se 
ne ide u koalicije sa DS, ali to od njega traže koalicioni partneri - rekao je 
Nikolić za naš list posle neuspešnih pregovora sa šefom DSS, dodavši da nije ni 
trebalo da razgovara sa Koštunicom već sa "Drakulićem, Cepterom i Vukom 
Hamovićem i Vojinom Lazarevićem jer oni vode političke stranke u Srbiji".
Po svemu sudeći, SRS, iako je na lokalnim izborima osvojila najviše odborničkih 
mesta i pojedinačno je najjača stranka u Srbiji, po svemu sudeći mogla bi da 
ostane bez vlasti u skoro svim opštinama u Srbiji.
Naime, radikali nisu uspeli da osvoje apsolutnu većinu ni u jednom gradu da bi 
sami mogli da formiraju vlast, a druge stranke koje su osvojile odbornička 
mesta uglavnom neće s njima da prave koaliciju. Izuzetak je vojvođanska opština 
Vrbas gde su podršku radikalima najavili SPS i NDS, što im može doneti većinu u 
lokalnom parlamentu. 
Sa radikalima u koaliciju neće DS, G17 plus i SPO, DSS se još uvek dvoumi, dok 
su jedino socijalisti spremni na saradnju sa SRS.
Radikali se uzdaju u činjenicu da skoro sve stranke svojim lokalnim odborima 
ostavljaju mogućnost da pregovaraju sa odborima drugih stranaka i donose odluke 
koje ne moraju uvek biti u skladu sa odlukama stranačkih centrala.
Lider SRS Tomislav Nikolić juče nije želeo da komentariše mogućnost da će 
radikali ostati bez vlasti u gradovima po Srbiji. On se branio tvrdnjama da u 
toj priči oko koalicija njihovi politički protivnici namerno stvaraju sliku da 
niko neće sa radikalima.
- Sve je to smišljeno zbog drugog kruga izbora za gradonačelnika - ocenio je 
Nikolić za "Blic". On je ranije poručio da su radikali spremni na koalicije sa 
svim strankama, uključujući i DS, bez obzira na to što su demokrate rekle da 
neće s njima u koaliciju. 
Lideri DS i DSS Boris Tadić i Vojislav Koštunica juče su nastavili razgovore, a 
šef Kancelarije za saradnju s medijima Srđan Đurić objasnio je da su to 
svakodnevni kontakti, te da je to potpuno razumljivo budući da se nalaze na 
čelu dve najznačajnije institucije u državi. Đurić je rekao da su predsednik i 
premijer Srbije razgovarali o situaciji na Kosovu uoči izbora u toj pokrajini i 
saradnji sa Haškim tribunalom, bilo je govora i o koaliciji DS i DSS na 
lokalnom nivou.
Portparol Demokratske stranke Srbije Andreja Mladenović izjavio je sinoć 
Tanjugu da će DSS i DS danas na najvišem nivou nastaviti razgovore o 
koalicijama na lokalnom nivou. Mladenović je potvrdio da su lideri dve stranke, 
predsednik  Srbije Boris Tadić i premijer Vojislav Koštunica, i juče 
razgovarali o mogućim koalicijama na lokalnom nivou.
Predsednik GO SPS Ivica Dačić izjavio je za naš list da će njegova stranka na 
lokalnom nivou praviti koalicije sa svim strankama osim sa DS.
- Očekujemo da stranke koje učestvuju u Vladi Srbije, a tu pre svega mislim na 
DSS, postupe korektno i u opštinama u kojima smo ubedljivo pobedili sa nama 
naprave koaliciju - kaže Dačić. Na pitanje da li bi u suprotnom SPS uskratio 
manjinsku podršku Vladi Srbije, Dačić kaže da lokalni izbori generalno nemaju 
veze sa opstankom Vlade. Međutim, kaže on, situacija može da se izmeni ako DSS 
ili NS koje su osvojile značajan broj mandata na lokalnom nivou ne budu želele 
sa socijalistima da prave koalicije.
Dačić naglašava da su opštinski odbori SPS ovlašćeni da sami pregovaraju sa 
odborima drugih stranaka.
Naš sagovornik kaže da će socijalisti u drugom krugu izbora za gradonačelnike 
podržati kandidate DSS i SRS tamo gde kandidati SPS nisu ušli u drugi krug.

- Očekujemo da oni podrže naše kandidate u opštinama u kojima nemaju svog 
kandidata u drugom krugu - rekao je Dačić i naglasio da će SPS u drugom krugu 
podržati i one kandidate koji su nastupali ispred grupe građana, a bili su 
članovi SPS.