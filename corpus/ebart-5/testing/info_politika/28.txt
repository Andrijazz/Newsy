> Izvor: matf
> Datum: 
> Rubrika: info_politika
> Naslov: POSEBNO cenimo odlučnost, koju nam je preneo  predsednik Evropske komisije 
> Članak:

Romano Prodi, najavivši da istorijski proces ujedinjenja Evrope neće biti 
završen dok sve zemlje Balkana ne budu u EU, i to bez "ako" i "ali'  rekao je 
Svetozar Marović na konferenciji za novinare po završetku Samita. - To je za 
nas snažan podsticaj da nastavimo saradnju.
Premijer Grčke Kostas Simitis, koji je predsedavajući EU, rekao je da Balkan 
mora biti visoko na dnevnom redu Unije zbog krhkosti regiona. Sve što stoji u 
deklaraciji može da se sažme u našu solidarnost da idemo zajedno u evropske i 
evroatlantske integracije rekao je bugarski predsednik Georgi Pervanov. - To 
posebno mislim na zajedničke krupne infrastrukturne projekte i poboljšanje 
ekonomske saradnje.
Predsednik Makedonije Boris Trajkovski izrazio je podršku SCG u borbi protiv 
organizovanog kriminala, jer je Makedonija takođe suočena sa tim problemom. - 
Ovaj samit pokazao je da je vreme sukoba prošlo i da je došlo vreme dogovora - 
smatra predsednik Albanije, Alfred Moisiu. - Sve zemlje regiona žele da žive u 
miru, a njihovi lideri zato moraju da pređu sa reči na dela i ispune obećanja.
Prema rečima turskog premijera Redžepa Tajipu Erdogana, Balkan je bio u dubokoj 
krizi, ali danas vidimo relativnu stabilnost i dosta slaganja među balkanskim 
liderima.
Predsednik rumunskog Senata Nikolae Vakaroju podsetio je na prioritete - mir, 
bezbednost, borbu protiv organizovanog kriminala, korupcije i trgovine ljudima  
naglasivši da se regionalna saradnja pokazala kao najbrži put za evropske 
integracije.
Ulazak u Evropu nije samo naš cilj, već i sudbina
- rekao je predsednik Hrvatske Stjepan Mesić.