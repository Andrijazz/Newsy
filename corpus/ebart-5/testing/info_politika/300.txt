> Izvor: matf
> Datum: 
> Rubrika: info_politika
> Naslov: ZAJEDNICA SRPSKIH OPŠTINA I NASELjA KOSOVA I METOHIJE
> Članak:


KOSOVSKA MITROVICA - Decentralizacija na Kosovu i Metohiji mora da bude 
suštinska, sveobuhvatna i istovremena. To je jedini garant za opstanak Srba u 
Pokrajini - zaključeno je juče na sastanku Zajednice srpskih opština i naselja 
na KiM.
- Opštine moraju da se pitaju o zdravstvu, obrazovanju, sudstvu a razgovore o 
decentralizaciji mora da vodi Beograd - rekao je predsednik Zajednice dr Marko 
Jakšić i naglasio "da se taj važan posao ne sme poveriti ljudima sa nekakvih 
lista".
Na sastanku je formirana komisija koja se u slučaju da se ne prihvati srpski 
plan o decentralizaciji sačiniti plan po kome će Zajednica srpskih opština 
prerasti u skupštinu i imati svoje organe vlasti.
Brojne kritike upućene su i na rad Kosovske policijske službe za koju je rečeno 
da je u funkciji iseljavanja preostalog srpskog stanovništva.
- Treba nam policija koja će da nam osigura miran i bezbedan život, da pronađe 
počinioce brojnih krivičnih dela i suzbije kriminal - istakli su članovi 
Zajednice srpskih opština KiM i zatražili od Unmika razrešenje Ergina Medica, 
regionalnog komandira KPS zbog "negativnih kadrovskih rešenja".
- Zajednica očekuje da se svi zaposleni Srbi na Kosovu i Metohiji koji su 
ostali bez svog radnog mesta vrate na adekvatna radna mesta - zaključeno je na 
sednici Zajednice srpskih opština i naselja na Kosovu i Metohiji.