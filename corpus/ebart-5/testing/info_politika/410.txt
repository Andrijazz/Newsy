> Izvor: matf
> Datum: 
> Rubrika: info_politika
> Naslov: Svoju nepripremljenost na otcepljenje Crne Gore, Vlada Srbije dokazala je i u 
> Članak:

diplomatiji: nije se na vreme razmišljalo o tome ko će zameniti crnogorske 
kadrove, pa će tako Srbiju u sledećih pola godine, kada je čekaju mnogi važni 
međunarodni kontakti i odluke, u čak 12 zemalja, u UN i OEBS, diplomatski 
predstavljati otpravnici poslova. 

A problem nije naivan kada se zna da je Srbija trenutno bez ambasadora pri UN, 
u OEBS, Londonu, Moskvi, Rimu, Madridu... Isti problem Srbija će imati kada su 
u pitanju konzulati u sedam zemalja odakle su opozvani crnogorski predstavnici. 
Kako svi ambasadori i konzuli koji su bili kadrovi Crne Gore do kraja meseca 
moraju da napuste ta mesta, njihov posao do izbora novih obavljaće otpravnici 
poslova ili konzuli koji su kadrovi Srbije. 
Odluka o imenovanjima prvih ambasadora koji će zameniti dosadašnje crnogorske 
kadrove Vlada će, kako "Blic" saznaje, doneti tek u septembru. Ukoliko MIP bude 
poštovao diplomatska pravila, novi ambasadori neće moći da preuzmu dužnost pre 
2007.
Diplomatska pravila nalažu da zemlja u kojoj će novi ambasador obavljati 
dužnost u roku do najviše tri meseca odobri agreman. Praksa je i da novi 
ambasadori prođu i višemesečnu obuku.