> Izvor: matf
> Datum: 
> Rubrika: info_politika
> Naslov: Zoran Đinđić 
> Članak:


Bio je predsednik DS, najjače stranke u DOS. Smatran je glavnim nosiocem 
demokratskih promena i najvažnijim učesnikom događaja 5. oktobra. Izabran je za 
prvog demokratskog predsednika vlade u januaru 2001. Ubijen ispred zgrade vlade 
12. marta 2003. Suđenje optuženima za njegovo ubistvo počelo je 2003. i još 
traje. 

Vojislav Koštunica 

Predsednik DSS, bio kandidat DOS na predsedničkim izborima 24. septembra 2000. 
na kojima je pobedio Slobodana Miloševića. Na mestu predsednika SRJ bio je do 
februara 2003. kada je osnovana državna zajednica SCG. Koštunica je u martu 
2004. godine izabran za predsednika Vlade Srbije.

Slobodan Milošević

Predsednik SRJ do izbora 2000. godine. U noći između 31. marta i 1. aprila 
2001. godine uhapšen u svojoj rezidenciji na Dedinju i sproveden u Centralni 
zatvor. Na Vidovdan te godine izručen Haškom tribunalu. Suđenje u Hagu počelo 
mu je u februaru 2002. godine i traje i danas. 

Čedomir Jovanović

Najbliži Đinđićev saradnik u aktivnostima 5. oktobra. Od 2001. šef poslaničke 
grupe DOS. Nakon ubistva Đinđića došao na mesto potpredsednika vlade. Upamćen 
po tome što je pregovarao sa Miloševićem u noći njegovog hapšenja, a kasnije po 
optužbama da se družio sa članovima zemunskog klana. Sada lider LDF.

Nebojša Čović

Jedan od stratega petookotobarskih promena. U vladi Đinđića i kasnije u 
kabinetu Zorana Živkovića obavljao je funkciju potpredsednika. Aktivan u 
smirivanju pobune na jugu Srbije odmah posle 5. oktobra 2000. Bio na čelu 
koordinacionih tela za Kosmet i jug Srbije. Sa tih funkcija smenjen nakon 
nedavnog sukoba sa Koštunicom.

Velimir Ilić

Predsednik Nove Srbije, ostao je upamćen po tome što je 5. oktobra iz Čačka, 
gde je bio gradonačelnik, doveo šlepere i bagere u Beograd. Jedan od retkih 
lidera DOS koji nije bio član Đinđićeve i Živkovićeve vlade. Nakon poslednjih 
parlamentarnih izbora njegova stranka ušla u vladu, a on izabran za ministra 
kapitalnih investicija.

Nebojša Pavković

Načelnik Generalštaba Vojske SRJ u vreme petooktobarskih promena. Juna 2002. 
godine smenjen ukazom predsednika SRJ Vojislava Koštunice. Haški tribunal 
podigao je optužnicu protiv njega u jesen 2003. godine, a on se dobrovoljno 
predao pre nekoliko meseci. Ovih dana trebalo bi da bude pušten iz Haga da se 
brani sa slobode.

Boško Buha

Komandant brigade policije 5. oktobra. Decembra 2001. postavljen je za 
pomoćnika načelnika Resora javne bezbednosti. Ubijen u junu 2002. Pre ubistva 
upozorio je da "mafija pokušava da se dodvori nekim političarima iz DOS, da im 
nudi im razne usluge, novac, čak i dosijea da kompromituju svoje političke 
protivnike". 

Milorad Ulemek Legija

Nekadašnji komandant "crvenih beretki". Po svedočenju nekih lidera DOS, 5. 
oktobra pomogao da se smena vlasti izvrši bez krvoprolića. Prvoosumnjičeni za 
ubistvo Đinđića. Godinu dana bio je nedostupan organima gonjenja, da bi se 
predao u maju 2004. godine. Nalazi se u beogradskom Centralnom zatvoru.