> Izvor: matf
> Datum: 
> Rubrika: info_politika
> Naslov: DSS NE PRIHVATA VEĆINSKU VLADU 
> Članak:


Demokratska stranka Srbije ne prihvata predlog da se formira većinska vlada i 
ako ne bude podrške za manjinsku vladu, uslediće novi izbori, izjavio je juče 
potpredsednik DSS Dragan Maršićanin. 

Nakon sastanka predstavnika DSS, G17 plus i koalicije Srpski pokret obnove - 
Nova Srbija, predstavnici tih stranka su ocenili da je do promene stava 
Demokratske stranke oko podrške manjinskoj vladi došlo zbog stranačkih izbora u 
DS, koji će se održati 21. februara. 

Zamenik predsednika DS Zoran Živković izjavio je 30. decembra, dva dana posle 
održanih parlamentarnih izbora, da je za tu stranku "najbolja varijanta" da se 
podrži manjinska vlada demokratskog bloka".Promena stava DS je legitimna, ali 
nije pošteno da budemo taoci izbora u DS", rekao je potpredsednik G17 Plus 
Mlađan Dinkić".DS je povukao neodgovoran potez jer se Srbija nalazi u blokadi 
institucija", kazao je Maršićanin, izrazivši nadu da Glavni odbor DS neće 
prihvatiti stav o većinskoj vladi koji je juče izneo Boris Tadić. 

Na jučerašnji sastanak bio je pozvan predstavnik liste DS Dragoljub Mićunović, 
kako bi četiri liste demokratskog bloka razmotrile sporazum o podršci DS-a 
manjinskoj vladi DSS, G17 plus i SPO - NS. Mićunović nije došao na sastanak, a 
potpredsednik DS Boris Tadić saopštio je da ta stranka neće podržati manjinsku 
i da se zalaže za formiranje većinske vlade. 

(Beta)