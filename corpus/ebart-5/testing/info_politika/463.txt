> Izvor: matf
> Datum: 
> Rubrika: info_politika
> Naslov: Nastavljaju se predizborna obećanja političara, bez pokrića
> Članak:


Ni ova politička kampanja, koja je na početku, ne naznačava neku bitnu promenu 
na tom planu, i vrlo je teško  očekivati da će pred građane izaći s jednom 
kvalitetnijom ponudom, smatra Darko Marinković, analitičar

BEOGRAD - Novi programi za povećanje zaposlenosti, bolja socijalna i 
zdravstvena zaštita, suzbijanje kriminala i korupcije... Zvuči poznato? Sve su 
to obećanja koja političari najčešće daju i kada su na vlasti, ali i kada kao 
opozicija kritikuju vlast u želji da se nje što pre dočepaju. Ako je verovati 
analitičarima, ni ova predizborna kampanja u koju su tek zakoračili, neće se 
mnogo razlikovati od svih prethodnih, tvrdi Darko Marinković, analitičar 
Faktora plus.
- Ni ova politička kampanja, koja je na početku, ne na značava neku bitnu 
promenu na tom planu, i vrlo je teško za očekivati da će se pred građane izaći 
s jednom kvalitetnijom ponudom. Problem je u tome što politička vlast ne 
odgovara građanima za postupke koje čini i za obećanja koja daje i zbog toga je 
ona sklona olakim obećanjima - kaže Marinković.
On ističe da je relativno lako napraviti listu svega onoga što su političari u 
predizbornim kampanjama obećavali, posebno od početka demokratskih promena.
- Ono što je moj utisak, jeste da su političari uglavnom nekritički, neozbiljno 
i neodgovorno obećavali sve i svašta, bez realne procene da li su u stanju to 
da izvrše, a sve do sada samo potvrđuje da nisu- kaže Marinković.
Čak se i političari slažu sa takvim tvrdnjama, a Zoran Anđelković, generalni 
sekretar socijalista, još uvek pamti obećanja DOS-a.
- DOS je obećavao da će rešiti pitanje odnosa s
Crnom Gorom, a rešio je tako što je oterao Crnu Goru, obećavali su da će svi 
primati po nekoliko hiljada evra platu i da ćemo biti u EU 20. jula 2007. 
godine, kao i 500 hiljada novih radnih mesta, a umesto toga imamo pola miliona 
ljudi koji su ostali bez posla - kaže Anđelković i dodaje da nas "verovatno 
isto čeka i danas".
- Jedina je razlika u tome što više nema onih političkih partija koje mogu da 
obećavaju, a da im narod slepo veruje jer su svi bili na vlasti i svi su 
pokazali koliko drže do obećanja - dodaje on.
Međutim, analitičari podsećaju i na obećanja socijalista, a Marinkovića posebno 
čude njihove najave da će im glavni adut u kampanji biti Kosovo.
- Stvarno ne znam u kom pravcu će ići ta kampanja jer su najveće greške 
napravljene za njihovog mandata. Međutim, Kosovo je bilo i ostalo predmet 
manipulacije, jer nijedna stranka nije imala način za sistematski pristup 
rešavanju tom problemu - kaže Marinković, dok Anđelković uzvraća da su upravo 
demokrate te koje su obećavale da će "rešiti problem Kosova čim Milošević ode s 
vlasti".
- A vidimo dokle smo stigli - prokomentarisao je Anđelković.
I pored svega, Marinković se nada "iznenađujućem rezultatskom preokretu".
- Ljudi su počeli da mere političke vlasti na drugi način, aršinom kvaliteta 
svog života jer je sužen prostor za manipulaciju, a u toku je i proces 
sazrevanja građanske svesti - tvrdi Marinković koji nije konkretizovao šta 
podrazumeva pod tim "preokretom".
- U rasporedu snaga ovi izbori će označiti početak kraja ove "političke elite", 
a pod tim pojmom podrazumevam i poziciju i opoziciju čiji je saldo vrlo 
negativan.