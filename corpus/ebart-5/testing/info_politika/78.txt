> Izvor: matf
> Datum: 
> Rubrika: info_politika
> Naslov: IZMEĐU DVE NEDELJE 
> Članak:


Prvi ozbiljniji test opstanka vlade njen potpredsednik Čedomir Jovanović 
najavio je za narednu sedmicu, kada bi trebalo da bude održana vanredna sednica 
Skupštine sa jednom tačkom - raspravom i glasanjem o poverenju Nataši Mićić, 
inicijativi Šešeljeve stranke, koju svesrdno podržavaju Koštunica, Dačićevi i 
Ivkovićevi socijalisti, Pelević 

Poslednjih dana se još jedna "mala" članica vladajuće koalicije prilično 
uzjogunila. Slobodan Orlić, lider Socijaldemokratske partije, poručio je u 
jednom intervjuu Zoranu Živkoviću da više neće moći da računa na njegovu 
podršku ukoliko hitno ne načini ozbiljne rezove, misleći pritom na temeljnu 
rekonstrukciju vlade, oslobađanje od kompromitovanih ministara, jasnu ekonomsku 
viziju premijera u poslednjoj godini mandata. 

Ima na Orlićevom spisku zahteva (ultimatuma?) još toga "zanimljivog": da se na 
prvom jesenjem zasedanju Skupštine Srbije u dnevni red uvrsti predlog SDP za 
izmenu izbornog zakona (projekat CESiD) i vrate televizijski prenosi. U 
suprotnom, ova partija će uskratiti poverenje predsednici Nataši Mićić, što 
znači i DOS. Usput, Orlić kaže da neće podržati kandidaturu Dragoljuba 
Mićunovića za predsednika Srbije ("Izbori su politička a ne pravna odluka"), a 
i njegova "informacija" da pregovara o "programskoj koaliciji" sa Čovićevom DA 
i Isakovljevim RV trebalo bi da sugerišu poruku vrhu DOS, odnosno DS, da 
ozbiljno shvati njegove pretnje. 

Mali a goropadni 

Kako je jedna doskora mirna i interno konstruktivna članica DOS odjednom 
postala tako goropadna? Neki će odgovor potražiti u nedavnoj ostavci (ili 
smeni) Rodoljuba Šabića, ministra za lokalnu samoupravu i državnu upravu, 
drugi, opet, misle da se Orlićeva "pobuna" apsolutno uklapa u nedavnu Goatijevu 
procenu da će u finišu vladavine DOS punom parom proraditi politička pijaca. 
Svi, naime, pomalo osećaju da je vladajuća koalicija sve slabija i ranjivija, 
da im je krajnje vreme da brinu o sebi, trguju, ili se, pak, prestroje kako ih 
vanredni ili redovni parlamentarni izbori ne bi zatekli na "brisanom prostoru". 

Možda, ipak, taj motiv u ovom trenutku nije toliko bitan koliko dilema da li je 
Orlićeva svojevrsna "objava rata" koalicionim partnerima zaista pragmatičan, a, 
opet, providan manevar da bi SDP izbila u prvi plan, pokupila koji politički 
poen i bolju poziciju u vlasti, ili relevantno, možda dosad najozbiljnije 
upozorenje premijeru Živkoviću da bi mu kabinet mogao biti oboren. 

Ova partija, naime - posle "rastanka" od prethodnog lidera Vuka Obradovića i 
spajanja i raskida sa Koraćevom SDU - trenutno u parlamentu ima deset 
poslanika, posle DS i DHSS najjači poslanički klub u okviru DOS. Pa ukoliko u 
međuvremenu "nesporazumi" sa vladom ne budu otklonjeni nekakvim "sporazumom" 
(čitaj: trgovinom), DOS bi se sveo na 121 poslanika. Ako se, naravno, uzme kao 
relevantan podatak Nataše Mićić da vladajuća koalicija ima 131 poslanika, 
uprkos natčovečanskim naporima da se na svakoj sednici Skupštine obezbedi 
kvorum od 126 poslanika. I bez obzira na činjenicu što niko više pouzdano ne 
zna koliko uopšte Skupština Srbije ima poslanika i kako će se završiti 
"principijelna prepiska" između parlamentarnog Administrativnog odbora i 
Ustavnog suda Srbije oko toga da li i kada treba svojevremeno "proteranim" 
poslanicima vratiti mandate. 

 
Glasanje o poverenju Nataši Mićić - izjašnjavanje o (ne)poverenju vladi 
 
(Fotodokumentacija "Politike")  

Bude li Orlić istrajao na svojim zahtevima, a koalicioni partneri ne iskažu 
dovoljno sluha, republičku vladu neće spasiti ni "uvek dobrodošli" Branislav 
Ivković, koji poslednjih dana kao da okreće ćurak i nagoveštava da će podržati 
sve inicijative za obaranje vlade i smenu predsednice Skupštine. 

Prvi ozbiljniji test opstanka vlade njen potpredsednik Čedomir Jovanović 
najavio je za narednu sedmicu, kada bi trebalo da bude održana vanredna sednica 
Skupštine sa jednom tačkom - raspravom i glasanjem o poverenju Nataši Mićić, 
inicijativi Šešeljeve stranke, koju svesrdno podržavaju Koštunica, Dačićevi i 
Ivkovićevi socijalisti, Pelević. Jovanović kaže da će rasprava o predsedniku 
parlamenta biti, u stvari, izjašnjavanje o (ne)poverenju vladi, iz čega bi se 
mogao izvući zaključak da DOS želi da - pre prvog jesenjeg zasedanja - proveri 
lojalnost svojih članica, Orlićeve SDP, ali možda i još nekih. 

Izbori ili referendum? 

DOS je praktično pred dvostrukim izazovom: kako da održi krhku parlamentarnu 
većinu, time i vladu, i, usput, kako da dobije već raspisane predsedničke 
izbore. Ukoliko bi vlada izgubila poverenje, nastaće potpuno nova situacija u 
kojoj bi predsednički izbori bili još besmisleniji. Pad vlade, naime, znači i 
raspisivanje hitnih vanrednih parlamentarnih izbora, naravno, po neizmenjenom 
izbornom zakonu i sa cenzusom od pet odsto, što će male stranke i u vlasti i u 
opoziciji dovesti u veoma neugodnu poziciju ili da potraže partnera u većim 
partijama ili naprosto - nestanu. Neki analitičari zato smatraju da bi upravo 
taj motiv, bolje rečeno, strah od brzih izbora, mogao biti presudan da DOS 
zadrži kakvu-takvu većinu bar do proleća kada bi parlamentarni izbori zaista 
mogli biti raspisani, a da se, opet, ne smatraju vanrednim. 

Ovakvim raspletom, međutim, vladajuća garnitura neće skinuti sve brige oko 
opstanka na vlasti, pogotovo ako bude tvrdoglavo istrajavala na tome da se 
izbori raspišu tek krajem iduće godine. Predsednički izbori 16.novembra - bar 
kako sada stvari stoje - mogu joj se vratiti kao svojevrstan referendum protiv 
nje, nešto nalik onom iz septembra 2000. godine kada je prvi i jedini cilj 
tadašnje opozicije bio obaranje Miloševića. 

Izgledi da treći pokušaj izbora predsednika Srbije uspe su mali, uprkos 
optimizmu premijera Živkovića, a i samog DOS-ovog kandidata Dragoljuba 
Mićunovića. Iako vlada uverenje da je vlast odabrala pravu ličnost koja bi 
mogla da pomiri dve vodeće konfrontirane političke struje, činjenica je da taj 
kriterijum na konfrontiranoj političkoj sceni Srbije trenutno ne igra neku 
naročitu ulogu. Opoziciji je stalo samo do vanrednih izbora i ona će učiniti 
sve kako bi predsednički izbori dodatno otežali poziciju vlasti. Mićunovića 
neće podržati ni DSS ni G17 plus, pogotovo ne preostala opozicija, a nije 
isključeno da se protiv njega oglasi i crkva, koja mu, zasigurno, neće 
zaboraviti avgustovsku polemiku sa njenim velikodostojnicima oko događaja u 
manastiru Prohor Pčinjski. Više nije sigurno ni da će mu sve stranke iz DOS 
pružiti neku jaču podršku. 

Eventualni novi neuspeh predsedničkih izbora - ukoliko DOS u međuvremenu 
formulu njihovog spasa ne potraži u hitnom ukidanju cenzusa i iz prvog kruga - 
dodatno bi pogoršao i međunarodni kredibilitet ovdašnjih vlasti, jer bi se još 
jednom pokazalo da političke snage u Srbiji, uprkos obećanjima, nisu u stanju 
da svoje stranačke i liderske interese podrede uspostavljanju političke 
stabilnosti i valjanih institucija.