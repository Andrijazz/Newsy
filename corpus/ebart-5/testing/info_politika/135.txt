> Izvor: matf
> Datum: 
> Rubrika: info_politika
> Naslov: Dušan Proroković, predsednik Odbora za KiM, posle nedavne posete južnoj 
> Članak:

pokrajini

BEOGRAD - Predsednik Odbora za Kosovo i Metohiju Skupštine Srbije Dušan 
Proroković izjavio je juče da su za konačan mir na KiM neophodna nova 
institucionalna rešenja, uz ocenu da je etničko čišćenje Srba označilo konačan 
krah mirovne misije UN u južnoj srpskoj pokrajini.
- Potrebno je postaviti nove institucionalne okvire i ponuditi nova politička 
rešenja za Kosovo. Da bi bilo moguće postaviti te okvire, neophodno je rešiti 
pitanje odgovornosti za zločine na Kosovu i Metohiji, kako bismo bili sigurni 
da se nešto slično neće više ponoviti, što će biti osnova za zajednički život 
Srba i Albanaca  objasnio je Proroković, koji je i zamenik šefa poslaničkog 
kluba DSS u Skupštini Srbije.
- Predstoji nam sistematizovanje podataka o zločinima, jer je bilo 
dezinformacija. Postoji razlika među podacima kojima barata država Srbija, 
Unmik i Eparhija raško-prizrenska, koja nam je mnogo pomogla. Ako je 
međunarodnoj zajednici svejedno da li je ubijeno 24 ili 25 Srba, nama nije - 
dodao je Proroković i istakao da je neophodno ispitati slučaj davljenja 
albanskih dečaka jer je "taj nesrećni slučaj zloupotrebljen" kao povod za 
etničko čišćenje Srba s Kosova.
On je najavio da bi nakon sistematizacije podataka o zločinima Srbija morala da 
izradi strategiju o zbrinjavanju izbeglica.
Predsednik Odbora za KiM zaključio je
da se pozicija Srba u očima predstavnika međunarodne zajednice popravlja, jer 
su "počeli da prihvataju realnost i da su Srbi proteklih dana bili žrtve 
etničkog čišćenja".