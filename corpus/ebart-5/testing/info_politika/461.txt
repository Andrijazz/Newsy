> Izvor: matf
> Datum: 
> Rubrika: info_politika
> Naslov: BEOGRAD - Prvi izazov za novu vladu Srbije biće, po svemu sudeći, izglasavanje 
> Članak:

novog budžeta jer, prema aktuelnom raspoloženju sadašnje vlade i Skupštine, ne 
može se očekivati da će se budžet za 2007. godinu usvojiti do zakazanih 
parlamentarnih izbora u januaru. Prema rečima ekonomiste Danijela Cvetičanina, 
neizglasavanje budžeta "nije strašno, ali nije ni prijatno", jer malo koja 
civilizovana zemlja dozvoli sebi privremeno finansiranje.
- Ako se budžet ne izglasa, onda ide privremeno finansiranje koje je slično 
finansiranju u ovoj godini. Međutim, to neće biti nikakva novost za ovu vladu 
jer slična situacija je bila i prošle godine - podseća Cvetičanin.
Da među poslanicima nema "raspoloženih" koji bi o tome raspravljali, potvrdio 
je i Zoran Anđelković, član skupštinskog odbora za finansije, koji podseća da 
je usvajanjem rebalansa "obezbeđeno i finansiranje u prva tri meseca naredne 
godine".
- Najverovatnije nas očekuje privremeno finansiranje u prva tri meseca na 
osnovu budžeta iz prethodne godine, a imajući u vidu da je rebalans budžeta 
usvojen, to znači da je taj rebalans garant za finansiranje u prva tri meseca - 
rekao je Anđelković, koji misli i da je "logično sačekati da budžet usvoji nova 
vlada".
- To je realno jer je rebalansom obezbeđeno finansiranje korisnika budžeta - 
dodao je on.
Međutim, Cvetičanin ne misli tako i pita se kako će se finansirati one 
institucije koje su formirane ove godine, a nisu predviđene aktuelnim budžetom.
- Postoji mnogo stvari koje su se pojavile u ovoj godini i koje treba da se 
predvide novim stavkama u budžetu. Samo primera radi, u ovoj godini nastale su 
institucije poput Konferencije univerziteta, Master studije i slične koje 
moraju da uđu u budžet - objašnjava Cvetičanin.
Podsećamo da, po važećem zakonu, budžet mora da se usvoji do 31. marta, a u 
suprotnom se dovodi u pitanje ne samo Skupština, nego i vlada.