> Izvor: matf
> Datum: 
> Rubrika: info_politika
> Naslov: DRAŠKOVIĆ TVRDI DA MU STAV O SPS NIJE SUGERISAN U VAŠINGTONU 
> Članak:


BEOGRAD (Beta) - Predsednik Srpskog pokreta obnove Vuk Drašković izjavio je 
danas da ne želi da sugeriše Socijalističkoj partiji Srbije šta da radi, ali da 
smatra da je izbor novog rukovodstva u interesu SPS-a. 
- U interesu Srbije i u interesu SPS-a je da izabere rukovodstvo ovde u zemlji, 
da smeni Slobodana Miloševića i distancira se od njegove antinacionalne i 
antidemokratske politike koja je od 1990. do 2000. godine nanela samo zlo, 
nesreću i sramotu Srbiji - kazao je Drašković. 
Lider SPO-a je podsetio i da je za 22. februar, kako je rekao, zakazana "
famozna" Skupština Demokratske stranke. 
- Videćemo ubrzo posle toga kako će se rukovodstvo DS-a poneti prema građanima, 
prema obavezama koje su pred državom, a one su ogromne - kazao je. 
Upitan da li misli da je moguće da SPS održi kongres i smeni Miloševića ili da 
DS pristane na manjinsku vladu, Drašković je kazao da "želi da bude optimista". 
Na pitanje čiju podršku više priželjkuje, lider SPO je kazao da mu je "bliža 
varijanta da dođe do razumnog i odgovornog ponašanja DS-a". 
- Što se tiče SPS-a, za SPO i NS je velika žrtva i činjenica da smo spremni da 
prihvatimo SPS sa novim rukovodstvom, novim programom, bez Slobodana Miloševića 
- dodao je. 
Drašković je odbacio navode da mu je tokom posete Vašingtonu sugerisan stav o 
podršci manjinskoj vladi.