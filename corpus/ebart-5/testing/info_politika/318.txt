> Izvor: matf
> Datum: 
> Rubrika: info_politika
> Naslov: Komentari
> Članak:


SRĐAN SREĆKOVIĆ potpredsednik SPO

Sve proevropske političke stranke, državni funkcioneri, kulturne i nacionalne 
institucije i odgovorni mediji imaju obavezu da upute javni apel i izvrše 
snažan pritisak na nadležne organe i Ratka Mladića da se najveći problem Srbije 
reši u korist budućnosti nacije i države. 
Ako Mladić do početka decembra bude u Hagu, otvara se realna perspektiva da po 
skraćenom postupku uđemo u sve evroatlantske integracije i da brže i uspešnije 
revitalizujemo nacionalnu ekonomiju. Odmah ćemo ući u "Partnerstvo za mir" i 
postati kandidat za ulazak NATO, što će nam obezbediti političku stabilnost i 
biti signal stranim investitorima da Srbija postaje zemlja koja ima budućnost i 
u koju vredi ulagati jer ima šansu da postane ekonomski i politički lider 
jugoistočne Evrope. 
Evropska unija i SAD opredeliće nam dodatna finansijska sredstva za sprovođenje 
tranzicionog procesa i dobićemo snažnu podršku da se pregovori o stabilizaciji 
i pridruživanju završe uspešno i u skraćenom roku, odnosno do rane jeseni iduće 
godine. Naša pregovaračka pozicija oko budućeg statusa Kosova i Metohije biće 
veoma ojačana i imaćemo realne izglede da odbranimo minimum državnih i 
nacionalnih interesa.