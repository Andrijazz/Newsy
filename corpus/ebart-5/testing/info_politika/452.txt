> Izvor: matf
> Datum: 
> Rubrika: info_politika
> Naslov: Hrvatska:
> Članak:


Prema popisu stanovništva iz 2001. godine, Albanci čine 0,34 odsto ukupnog 
stanovništva Hrvatske, što bi u apsolutnim brojevima značilo da ih je u 
Hrvatskoj oko 15.000. Podaci iz albanskih organizacija u Zagrebu kazuju, 
međutim, da je stvarni broj Albanaca u ovoj zemlji najmanje dvostruko veći, te 
da samo u glavnom hrvatskom gradu živi između deset i petnaest hiljada ljudi 
albanskoga porijekla. Podaci iz istih izvora govore i to da većina od 
tridesetak tisuća Albanaca u Hrvatskoj ima hrvatsko državljanstvo i da ih oko 
polovice ispovijeda katoličku vjeru. Albansku manjinu u Hrvatskom saboru 
predstavlja Šemso Tanković, kojeg su za svoga zastupnika, osim Albanaca, 
izabrali Bošnjaci, Crnogorci, Makedonci i Slovenci, a štiti ih Ustavni zakon o 
pravima nacionalnih manjina koji, pored ostalog, propisuje manjinsku 
zastupljenost u tijelima državne vlasti, te u lokalnoj upravi. Država financira 
kulturne programe albanskih organizacija u Hrvatskoj, te sufinancira izlaženje 
njihova glasila.

Neslužbeni podaci kazuju da hrvatski Albanci trenutačno imaju blizu pet tisuća 
registriranih firmi ili obrta, a iz toga proizlazi i zaključak da se pripadnici 
te manjine u Hrvatskoj, u otprilike 95 posto slučajeva, bave privatnim poslom, 
naime, pekarstvom, zlatarstvom, filigranstvom, ugostiteljstvom, slastičarstvom 
i trgovinom. Izuzev u Zagrebu, njihovi poslovi razasuti su duž Hrvatske, s tim 
da su posebno prisutni u Rijeci i Istri, te u svim većim gradovima na Jadranu u 
vrijeme turističke sezone. Bilo bi nepošteno navesti samo "neproblematična" 
zanimanja hrvatskih Albanaca, jer - kao i u drugim zemljama bivše Jugoslavije - 
i ovdašnje Albance odavno bije glas o sklonosti kriminalnim rabotama. Poput 
svakog stereotipa, ni ovaj nije nastao bez utemeljenja u nezanemarivoj količini 
pojedinačnih slučajeva. Od 1990. godine naovamo Albanci su nacionalna manjina 
koja je u milosti hrvatskih vlasti, što je lako objašnjivo zajedničkim 
antisrpskim osjećajima koji su vladali tokom devedesetih godina, a ni danas 
nisu ugašeni. Uostalom, sadašnji komandant albanskih oružanih formacija na 
Kosovu, general Agim Čeku, dogurao je do čina brigadira u Hrvatskoj vojsci 
ratujući na ličkom bojištu; jedan od hrvatskih generala optuženih u Hagu za 
ratne zločine jest i Albanac Rahim Ademi; jedan od ključnih ljudi prve 
predsjedničke kampanje Stipe Mesića, političara koji je oduvijek njegovao 
simpatije i bliskost prema Albancima u Hrvatskoj i na Kosovu, bio je Amir 
Muharemi, kasniji hrvatski ambasador u Ankari i trenutačni član Misije pri UN-u 
u Njujorku, dok je centralna albanska organizacija u Zagrebu - prema 
relevantnim obavještajnim izvještajima - u vrijeme kosovskoga rata 
funkcionirala kao važan punkt za naoružavanje Oslobodilačke vojske Kosova, a 
sve se odvijalo uz prešutnu suglasnost ovdašnjeg režima.