> Izvor: matf
> Datum: 
> Rubrika: info_politika
> Naslov: Ministar odbrane Boris Tadić obišao vazduhoplovnu bazu u Batajnici
> Članak:


Sedam meseci nisam leteo. Jedan let sam imao juče i jedan danas. Prošle godine 
sam bio u vazduhu četiri puta. Nema goriva, nema para, pa nema ni letenja - 
objasnio je juče stanje u našoj borbenoj avijaciji pilot potpukovnik Slobodan 
Perić po izlasku iz lovca "mig 29" kojim je izveo kratak let na batajničkom 
aerodromu pred Borisom Tadićem, ministrom odbrane Srbije i Crne Gore, i 
generalom Brankom Krgom, načelnikom Generalštaba Vojske SCG.
Prikazujući šta sve domaći "galeb G4" može, u letačkom programu učestvovao je i 
major Saša Ristić, član akrobatske grupe "Leteće zvezde", grupe koja više ne 
postoji. Predstavnici Vazduhoplovnog korpusa organizovali su za Tadića smotru 
borbenih aviona, helikoptera, radara, raketa i druge opreme koju su započeli 
predstavljanjem 204. lovačkog puka.
-"Mig 29" je odličan lovac, ima dobre letne karakteristike, a u ovom elitnom 
domaćem puku leti se i na "migovima 21" - objašnjavaju oficiri. Međutim, taj 
"mig 29" na batajničkoj pisti proizveden je 1987. godine, još je operativan, 
ali, kako kažu oficiri, zbog starosti troši više goriva koga i onako nema 
dovoljno. Piloti iz ove jedinice s gorčinom objašnjavaju da su prošle godine 
leteli prosečno dvadesetak sati, a retki su "dogurali" do 30 sati naleta za 
godinu dana. Inače, plate borbenih pilota desetak puta su manje od njihovih 
kolega u domaćem avio-prevozniku.
Ministar ulazi u domaći "orao", razgleda borbeni protivoklopni helikopter 
"gazela". Komandant odbrane Beograda raportira. Njegove rakete "neva" stare su 
26 godina i potrebni su sati da se sistem namesti za dejstvo. Ipak, komandant 
jedinice s ponosom ističe da su upravo tom vrstom raketa oboreni američki 
"nevidljivi" F-117 i F- 16. 
Tadić je kazao da će u budućnosti biti doneto nekoliko strateških odluka.
- Prvi problem je modernizacija avijacije, drugi je modernizacija 
protivvazdušne odbrane, zatim kako da infrastrukturu dovedemo u redovno stanje, 
šta da radimo sa razvojem našeg školskog aviona "lasta" i najzad tu je problem 
nedovoljnog broja sati naleta za naše pilote. Moraćemo da odlučimo koga da 
izaberemo za strateškog partnera u pogledu izbora budućih borbenih lovaca i šta 
da radimo s postojećim avionima - kazao je Tadić.