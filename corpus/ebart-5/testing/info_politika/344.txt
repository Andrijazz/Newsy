> Izvor: matf
> Datum: 
> Rubrika: info_politika
> Naslov: U PODGORICI OTKRIVEN SPOMENIK  POSLEDNjEM CRNOGORSKOM SUVERENU KRALjU NIKOLI - 
> Članak:

PRVI U CRNOJ GORI

Odlučili smo da obnovimo crnogorsku državu i njen međunarodni suverenitet

PODGORICA - Crnogorski premijer Milo Đukanović izjavio je juče, otkrivajući u 
Podgorici spomenik poslednjem crnogorskom suverenu, kralju Nikoli, da će Crna 
Gora uskoro ponovo biti nezavisna država.
- Odlučni smo da obnovimo tvoje životno državno i državničko delo, crnogorsku 
državu i njen međunarodni suverenitet - poručio je Đukanović otkrivajući prvi 
spomenik crnogorskom suverenu na tlu Crne Gore, pred nekoliko hiljada građana i 
u prisustvu drugih crnogorskih zvaničnika.
Đukanović je posebno ukazao na činjenicu da otkrivanje spomenika kralju Nikoli 
pada na dan kada su pre 61 godinu crnogorski partizani - antifašisti ušli u 
Podgoricu.
Prema njegovim rečima, taj datum i spomenik kralju Nikoli su samo vremenski 
razdvojeni, jer ih povezuje i stapa "prva i najsvetija crnogorska riječ - 
sloboda".
Đukanović je naglasio da Crna Gora - ukoliko ne želi da još jednom i poslednji 
put zagubi i zauvek izgubi sebe - ne sme nikad zaboraviti da su na Vučjem dolu 
i na Sutjesci "jedan i nedjeljiv" kontinuitet crnogorske slobode i same Crne 
Gore.
Podsećajući na državničko delo kralja Nikole, Đukanović je ocenio da je taj 
državnik i vojskovođa, ratnik i pesnik, diplomata i prosvetitelj, za sveukupni 
preporod Crne Gore učinio koliko malo koji vladar za svoju zemlju.
Đukanović je u najznačajniju zaostavštinu kralja Nikole uvrstio činjenicu da je 
izveo Crnu Goru u Evropu i da je dao doprinos uspostavljanju međunacionalne i 
međuverske tolerancije u Crnoj Gori.
Ne može se mimoići prvorazredni udeo kralja Nikole u tome što Crna Gora jedina 
nije krvarila u nedavnim "bestijalnim balkanskim ratovima", smatra Đukanović, 
ukazujući da je u tome i crnogorska ulaznica za budućnost.
Iz ocene da istorija ni kralju Nikoli, ni Crnoj Gori nije vratila dug ni po 
pravdi ni po zasluzi, predsednik crnogorske vlade je naznačio poruku da Crna 
Gora treba da bude, kao što je i bila i jeste, iskreni prijatelj svih naroda i 
ljudi, pogotovo južnoslovenskih najbližih, "ali nikada više ničiji prijatelj 
prije i po cijenu - Crne Gore".
"Gospodare, uz zahvalnost ruskoj crkvi u San Remu u Italiji što je čuvala tvoje 
časne kosti, praštaj Crnoj Gori i potomstvu što si ti veliki sine Crne Gore 
svih 68 godina počivao u tuđini, i praštaj što je tvoj prvi spomenik takođe 
otkriven u tuđini. To se Crnoj Gori i njenoj istoriji više nikada ne sme 
ponoviti", kazao je Đukanović.