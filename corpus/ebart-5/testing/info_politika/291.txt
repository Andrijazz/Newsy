> Izvor: matf
> Datum: 
> Rubrika: info_politika
> Naslov: GORAN SVILANOVIĆ, BIVŠI ŠEF DIPLOMATIJE
> Članak:


Svakih šest meseci Evropska komisija priprema studiju u kojoj ocenjuje koliki 
su napredak države koje se nalaze u procesu pridruživanja postigle i potom 
analizira šta je još potrebno uraditi u domenu politike, ekonomije... Kada je u 
pitanju Srbija, od kako smo ušli u "evropsko kolo" sa sigurnošću smo mogli da 
računamo na pozitivnu ocenu samo kada se povede reč o regionalnoj saradnji. 
Nažalost, sada nas i tu čeka "minus", jer smo, nakon nekoliko godina relativne 
idile, uspeli da se posvađamo sa gotovo svim komšijama.

- Pad u odnosima sa susedima je plod naših unutrašnjih napetosti - ocenjuje za 
"Dnevnik" bivši šef diplomatije Goran Svilanović. - Iako su svi elementi isti 
kao i pre tri-četiri godine, i Srebrenica, i Bratunac, i to što Hrvatska smatra 
"Oluju" i "Bljesak" temeljima svoje državnosti, i sukob SPC i MPC... "smetnje 
na vezama" su sada kulminirale. Jednostavno imam utisak da je politička 
garnitura koja vodi ovu zemlju pogrešno procenila da je došlo vreme "da mi 
njima nešto kažemo". Ali, to je ista filozofija koju je negovao i Milošević, a 
uverili smo se da ona niti jeste, niti može išta dobro da nam donese. Nažalost, 
zbog izgubljenih ratova, načina na koji su oni vođeni, individualne ali i 
ukupne odgovornosti za počinjene zločine, Srbija je realno u poziciji da još 
neko vreme mora da guta knedle ako želi dalju stabilizaciju svoje pozicije na 
evropskoj mapi. Znam da to nije prijatno, i da srpskom političaru uopšte nije 
pametno kada tako nešto kaže, ali toga naprosto moramo biti svesni. Ako želimo 
da ostvarimo nacionalne interese, nužan je mnogo viši nivo trpeljivosti, jer 
olako posezanje za argumentom - "ma da mi vama kažemo" - može samo da nam se 
olupa o glavu. 


Zašto i kako?
- Uzmimo kao primer Makedoniju. To je država s kojom smo potpisali ugovor o 
granici. Tim ugovorom je Makedonija prihvatila teritorijalni integritet Srbije. 
I zašto bi sada nama odgovaralo da Skoplje promeni poziciju i počne drugačije 
da gleda na Kosovo. A ne treba zaboraviti da je Makedonija dvoetnička država 
koja ima potrebu da zadovolji i svoje građane Albance da bi imala unutrašnji 
mir. Zbog čega ih mi sada guramo u situaciju u kojoj će oni da relativizuju 
svoj odnos prema integritetu Srbije. Pri tome, naši političari su izgleda 
ispustili iz vida da je predsednik SAD DŽordž Buš poručio da Amerika prihvata 
ime Makedonije i da garantuje njen teritorijalni integritet, uz podtekst da se 
Skoplje uzdrži od komentara o budućnosti Kosova, jer njegov interes neće biti 
pogođen šta god da se desi. Krajnje je, dakle, vreme da shvatimo kako odgovorna 
politika podrazumeva i anticipiranje interesa drugih, a ne samo stalno 
samoubeđivanje da jedino mi imamo interese na koje možemo da se pozivamo. 
Naravno da Makedonija ima probleme i da bi dobro morala da se zamisli nad 
svojim zakonom o verskim slobodama. Probleme ima i Hrvatska, koja bi morala da 
zauzme drugačiji stav u odnosu na "Oluju" u trenutku kada su u Hagu podignute 
optužnice koje tu akciju definišu kao "zločinački akt". Ali, s tim problemima 
oni moraju da se nose. Ja posmatram samo nas i pokušavam da ukažem na probleme 
koje mi imamo, sve kako bi se oni rešili.


Već nedeljama je, međutim, sve ukazivalo na to da će na godišnjicu "Oluje" 
Beograd zaoštriti odnose sa Zagrebom?
- Ako neki od naših tzv. demokratskih političara misle da će nakon ovog 
zatezanja odnosa s Hrvatskom dobiti kakav plus u biračkom telu, grdno se 
varaju. Naprotiv, mislim da svako razbuktavanje strasti samo ide na ruku 
radikalima. Povodom godišnjice "Oluje" okupilo se u Beogradu nekoliko hiljada 
tužnih, nesrećnih ljudi, koji su svašta preživeli i u Hrvatskoj, i na putu do 
Srbije i sada u izbeglištvu. Može li neko od ovih što "zatežu" da im obeća da 
će ih vratiti u Hrvatsku. Ne, odnosno može samo da ih laže. Prema tome, ako 
hoće da u njima probudi strasti, a nema realnu ponudu, onda će ih ostaviti 
radikalima, koji će uvek moći da im pričaju o oživljavanju RSK i slične 
gluposti.

Ako se u obzir uzme činjenica da je EU stavila Hrvatsku na led, a da CIA ne 
vidi Srbiju u Evropi pre 2020. godine, da li je smisleno iz toga izvući 
zaključak da Uniji ne trebaju konfliktima opterećene članice?
- Jedan od principa je da u EU ne može da uđe zemlja koja ima bilo kakav 
problem s okruženjem. Niko, jednostavno, ne želi da uveze problem. Otuda 
strateška odluka EU da integriše zapadni Balkan podrazumeva i odlučnost da se 
problemi rešavaju. Prema tome, očekujem pritisak i na Beograd i na Zagreb da 
ili rešavaju međusobne probleme, ili bar ne otvaraju teme na koje ne mogu da 
pruže zadovoljavajuće odgovore. Recimo, ne možemo mi i Hrvatska da se 
dogovorimo oko "Oluje". Beogradsko i zagrebačko viđenje te akcije ostaće 
različito bar u narednih 10 -15 godina. Ako je tako, a tako je, daj da o tome 
ni ne razgovaramo, jer se nikako nećemo složiti, već da na sto stavimo tri 
stvari koje nas očekuju i o kojima možemo da se dogovorimo, pa da na to 
usmerimo svu političku i medijsku pažnju. Međutim, nama se sada događa da je 
sva pažnja okrenuta prema teškim posledicama nečega što se dogodilo pre deset 
godina, posledicama koje ni mi ni oni objektivno ne možemo da otklonimo, bar ne 
u dogledno vreme. Kao rezultat, imamo buđenje nacionalističkog naboja, osećanja 
gubitnika ili dobitnika i - zastoj u međusobnim odnosima. A time se direktno 
ugrožava i naša i hrvatska evropska perspektiva.

Nesuglasica sve više ima i sa Crnom Gorom. Preti li ovim prostorima još jedan 
građanski rat?
- Ne, ne, nikako! Bilo kakve ratne opcije su apsolutno isključene. Uopšte ne 
verujem u takve mračne scenarije. S druge strane, imam potpuno jasnu ideju o 
tome kako bi Srbija trebala da se postavi kada su u pitanju odnosi sa Crnom 
Gorom. Najpre, iz Beograda treba da bude upućena jasna poruka da se Srbija ni 
na koji način neće mešati u referendum u Crnoj Gori. Drugo, da pitanje "šta će 
biti s kućom" bude rešeno što pre. Treće, mora se jasno staviti do znanja da, 
ma kakva odluka bude doneta na referendumu, nijedno od prava koje Crnogorci 
imaju danas u Srbiji neće biti umanjeno. I, kao možda najvažnije, da onog dana 
kada se održi referendum, Srbija bude prva koja će priznati njegove rezultate, 
ma kakvi oni bili. Time bi se eliminisao svaki potencijal za sukob u Crnoj 
Gori, a Srbija bi zaista postala neko ko stabilizuje prilike u regionu. E, na 
ovaj način se postiže to regionalno liderstvo za koji Srbija ima i strateški i 
politički potencijal, ali zbog loše politike ne uspeva da ga ostvari.

Specijalni izaslanik generalnog sekretara UN Kaj Eide oštrim tonom ocenjuje 
aktuelne prilike na Kosovu. Međutim, gotovo je izvesno da odlaganja početka 
razgovora o konačnom statusu Kosova neće biti?
- Imam puno poverenje u Kaja Eidea, veoma iskusnog diplomatu izuzetne lične 
čvrstine. I nemam nikakvu sumnju u to da će njegov izveštaj potpuno objektivno 
odraziti stanje na terenu. Čak, ako je potrebno da se uđe u sukob sa Petersenom 
i s celom administracijom UN, verujem da će Eide u njega ući kako bi odbranio 
činjenice do kojih je došao. S druge strane, u njegovom zaključku će sasvim 
izvesno stajati da je nemoguće zaustaviti proces koji treba da usledi, a to je 
proces u kojem će biti otvoreni razgovori o budućem statusa Kosova. Inače, tu 
treba razlikovati dve faze koje nas očekuju. Prva faza će početi ubrzo nakon 
Eideovog izveštaja, trajaće verovatno godinu dana i na njenom kraju će biti 
definisano kako će Kosovo izgledati u budućnosti. Zatim se ulazi u drugu fazu, 
koja može potrajati i duže od deset godina i unutar koje će se postepeno 
ispunjavati uslovi neophodni za dostizanje dogovorenog statusa. Za te faze se 
treba dobro pripremiti, jer samo od parola tipa "Kosovo nikada neće biti 
nezavisno" nema nikakve vajde. Nije, naime, problem kada neko kaže - ne dam. 
Dobro, a šta nudiš? Srbija mora da ide sa jasnim predlogom. Ono čuveno "više 
od, manje od" nije predlog. Jer, nedostaju "detalji": šta to znači, kakvi su 
odnosi, hoće li novi predsednik državne zajednice moći da bude iz Prištine, 
može li Srbija moći da podnese da na čelu Ministarstva odbrane bude Albanac... 
Dakle, Srbija treba da mnogo otvorenije uđe u dijalog koji predstoji, jer će 
unutar njega onda moći da se postavi i pitanje decentralizacije, i 
teritorijalnosti manastira, i srpske policije u decentralizovanim opštinama, i 
obrazovanja, zdravstva, pravosuđa... Naravno, pri tome moramo imati jasnu ideju 
kuda taj razgovor u krajnjem ide, jer u suprotnom on neće voditi ničemu, a tada 
dolazimo u situaciju da umesto ispregovaranog statusa Kosova dobijemo 
nametnuti. A nametnuti status će Srbima uvek doneti manje nego ispregovarani.