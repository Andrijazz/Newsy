> Izvor: matf
> Datum: 
> Rubrika: info_politika
> Naslov: DEFINITIVAN RASKOL MEĐU "LIGAŠIMA"
> Članak:


NOVI SAD - Posle gubitka fotelje predsednika Skupštine AP Vojvodine, Nenad 
Čanak mogao bi da ostane i bez liderske pozicije u sopstvenoj stranci LSV.
Igor Kurjački juče je Čanka optužio da retko zakazuje sednice Glavnog odbora, a 
i kada to učini, one su po pravilu zatvorene za javnost, "kao da je LSV tajna, 
a ne javna organizacija".
Kurjački, koji je posle septembarskih izbora dobio i drugi mandat pokrajinskog 
sekretara za poljoprivredu u Skupštini APV, obznanio je svoju kandidaturu za 
predsednika LSV, jer je Čanak, kako kaže, svojim incidentnim ponašanjem srozao 
stranku na najniže grane, tako da se nije usuđivala da samostalno izađe na 
prošle lokalne izbore.
Kurjački kaže da će se zalagati da Vojvodina postane moderna evropska regija u 
okviru Srbije, a ne republika.
Iz "štaba" Kurjačkog tvrde da Čankove pristalice kruže po Vojvodini skupljajući 
potpise za inicijativu da Kurjački bude izbačen iz LSV i smenjen sa funkcije 
pokrajinskog sekretara za poljoprivredu.
Povodom sekretarskog mesta i jesu započeli nesporazumi na relaciji Čanak - 
Kurjački. Predsednik LSV je, naime, pokušavao da na tu funkciju progura 
Branislava Pomoriškog, koji je doživeo debakl na izborima za gradonačelnika 
Novog Sada.