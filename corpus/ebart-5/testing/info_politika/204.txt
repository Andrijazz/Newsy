> Izvor: matf
> Datum: 
> Rubrika: info_politika
> Naslov: Nakon istorijske posete: 
> Članak:


Nacići svih boja poblesavili su u trenutku kad su odnosi između dvije države, 
Hrvatske i Srbije (formalno i Crne Gore) napokon krenuli uzlaznom linijom

Od 1990. godine, kad se sve, države i društva po republikama, definitivno 
počelo raspadati, nismo imali ovakav intenzitet hrvatsko-srpskih (može i 
obrnuto) emocija, kao protekla dva tjedna. Svašta tu staje: posjet Ive 
Sanadera, hrvatskog premijera, kao prvi posjet uopće jednog hrvatskog šefa 
vlade u posljednjih 14 godina; osuđenike srpske nacionalnosti u hrvatskoj 
Lepoglavi, njih 42, koji bi da okaju svoje kazne za ratne zločine u nekom od 
zatvora u Srbiji; Aleksandra Tijanića kao gosta Aleksandra Stankovića na 
Hrvatskoj televiziji; niz incidenata, uglavnom pratećih sportu, dosižu vrhunac 
sa slikanjem studentskih junoša sa slikom Draže Mihailovića nasred trga, u 
srpskom prijevodu, Baneta Jelačića u centru Zagreba, na što hrvatska pravna 
država ne može zažmiriti.
Znajući okolnosti, činjenica koja veže sve te, naizgled nepovezane događaje 
jest ova: nacići svih boja poblesavili su u trenutku kad su odnosi između dvije 
države, Hrvatske i Srbije (formalno i Crne Gore) napokon krenuli uzlaznom 
linijom. Imali smo za to polaznu točku, kad je čak 75 posto (doduše samo) 
gledalaca Hrvatske televizije u jednoj emisiji glasovalo da Sanader ne treba 
ići u posjet nadležnima u Srbiji. Hrvatski premijer je, na uzastopna pitanja 
novinara na tu temu u Beogradu, jasno rekao: nema alternative dobrosusjedskim 
odnosima, nema alternative putu u Evropu zemalja jugoistočne Evrope ili 
zapadnog Balkana, kome je koja odrednica draža, a usput, reče Sanader, i ne 
vjeruje da je televizijska anketa odraz stvarnog raspoloženja hrvatske 
javnosti. Najvjerojatnije je Sanader u pravu, jer na bilo koji pojam suradnje i 
kontakata vrište isti koji vrište svih ovih godina, oni kojima je patriotizam - 
hrvatski ili srpski, svejedno - pokriće za nezasluženi društveni/državni status 
koji uživaju.

Druga činjenica: povratak HDZ-a predvođenog Ivom Sanaderom na vlast, u plašenju 
male djece i pučanstva nije bio mali adut. Ali avaj, Ivo Sanader se počeo 
ponašati sasvim suprotno očekivanjima mnogih, kako u Hrvatskoj tako i u Srbiji. 
Sve što njegov prethodnik, kako-se-viče socijaldemokrat Ivica Račan, nije imao 
muda da napravi, Sanader je učinio u početku mandata: pomirio se i sporazumjeo 
sa (doduše ne više tako brojnom) srpskom manjinom u Hrvatskoj, suradnju s 
Haškim sudom počeo je dokazivati izručenjem svih optuženika (osim Ante 
Gotovine), a s Evropom počinje svaku rečenicu koju izgovori, nota bene, na 
nekoliko svjetskih jezika koje govori. Jasno je da šire članstvo ne dijeli 
njegov evropeizam i stavove koje iznosi otkako je premijer, ali to je problem 
šireg članstva, s obzirom na to da je hrvatska javnost (za razliku od srpske) 
jasno opredjeljena za evropski put. Na tom putu, na žalost onih koji u našim 
društvima nisu još zaglavili u ropotarnicu povijesti, nije čak najbitnije što 
se misli, već što se čini. Dakle, može se misliti da su Srbi/Hrvati niža bića, 
ali se to glasno i javno ne smije reći. Hrvatska trenutna vlast to je shvatila, 
srpska - na žalost svojih građana - još nije.
OBOSTRANO NESHVAĆANjE: U to neshvaćanje spada i problem osuđenih Srba za ratne 
zločine u Hrvatskoj. Neshvaćanje je obostrano: Hrvatska je i u međunarodnim 
izvještajima označena kao zemlja čije pravosuđe sudi "s nacionalnim predznakom" 
i to je jednostavno provjeriti u izvještajima koji su javno publicirani, od 
OEBS-a do HRW-a. Da prevedemo to na jezik koji svatko razumije: šamar koji je 
udario Srbin Hrvatu u nekom od logora koje su ustanovili za drugačije od sebe, 
u Hrvatskoj ima veću težinu nego kad je Hrvat udario Srbina, i to je ono u čemu 
će se hrvatski suci morati korigirati ako misle da zaista štuju svoju 
profesiju. Međutim, činjenica je i da su svi osuđeni u Hrvatskoj u svojoj 
osnovi hrvatski državljani (tamo su rođeni i živjeli do početka ili kraja 
devedesetih), da im država Srbija i Crna Gora nije sve donedavno izdala 
dokumente koji svjedoče da ih je SCG (Srbija) priznala kao svoje državljane, a 
da niti jedna država nastala na razvalinama SFRJ nije poznata po brizi o 
pravima svojih dojučerašnjih podanika. Kako o tim ljudima brine državna 
zajednica, govori i činjenica da su u taj, nimalo lak i ugodan posao uvalili 
Rasima Ljajića samoga i bez podrške, kao i u slučaju "dvosmjerne suradnje" s 
Haškim sudom, koja - logika govori - počiva na principu: "Izručite vi nama 
Karlu, mi ćemo vama Rasima". Naime, ono, što je najvažnije u slučaju Srba 
optuženih u Hrvatskoj jest to što su njihove porodice u Srbiji i što su oni, iz 
raznih razloga (najviše financijskih), osujećeni u osnovnom pravu da, iako 
osuđenici, imaju kontakt s najbližima. Ostale probleme - nepravedne osude, 
povremeno suludu praksu hrvatskih prvostepenih sudova (Lora, slučaj Karan, 
Koranski most itd) i drugo - rješavat će se, nadajmo se, mimo sudbine ova 42 
osuđenika.
DALEKOVIDNICE: Taman u vrijeme kad se ustanovilo da ministar Ljajić ipak nije 
tek vozio kamion s kojim se vraćalo 3,5 tone pokradenih zemljišnih knjiga i 
ostale dokumentacije iz Dvora na Uni (za neupućene: u Republici Hrvatskoj), već 
da se ipak nešto oko Srba iz Lepoglave pregovaralo, na Hrvatskoj televiziji 
gostovao je Aleksandar Tijanić, aktualni direktor sestrinskog RTS-a, što je 
izazvalo novi hrvatsko-srpski snošaj. Na stranu sadržaj emisije na hrvatskoj 
dalekovidnici: prema pažljivim gledaocima, dva ovna su se rvala na brvnu, pa je 
jednima bolji bio jedan, drugima drugi. Na stranu i to što je aktualni direktor 
dalekovidnice u Srba imao potrebu podsjetiti svog domaćina na njegovo srpsko 
podrijetlo, što je degutantno za bilo kakvu daljnju razradu. Važno je nešto 
drugo: desetak dana nakon Tijanićevog gostovanja na HRT-u, u javnost izlazi 
"izjava 215 istaknutih javnih osoba", u kojoj - ti istaknuti - "izražavaju 
duboko zgražanje i negodovanje zbog teškog promašaja uređivačke politike 
Informativnog programa HTV-a nastupom Aleksandra Tijanića, jednog od 
najistaknutijih pobornika i izvršitelja agresorske politike Slobodana 
Miloševića", pa čak traže i smjenu voditelja Stankovića. Istaknuti su, inače, 
poznata desna strana Hrvatske, koja jedina ima izmjerljivu količinu 
patriotizma: kad im se zbroje milijuni koje su maznuli u vrijeme kad je mali 
hrvatski čovjek ratovao braneći svoju-ali njihovu zemlju, skoro da se i solidan 
državni i godišnji budžet može napraviti. Među njima, bar onima pismenima, naći 
će se priličan broj onih koji su Tijanića obožavali upravo zbog suprotnog onome 
čime ga danas kvalificiraju, objavljivanog u "Nedjeljnoj Dalmaciji". Sad su to 
posve obrnuli, pa je Tijanić "eksponent" Zloba Miloševića! Kokošje pamćenje, ne 
Tijanićeve nego vlastite biografije, valjda.
PATNjE BEZAZLENOSTI: No, upravo usred te nacifrke, glupson od studenta odlazi u 
Zagreb i kiti se Dražinom slikom nasred centralnog zagrebačkog trga, taman 
nekoliko dana od zabrane ulaska u Hrvatsku Milanu Guroviću, koji se patio dok 
lik toga tipa - uzgred, pravomoćno osuđenog ratnog zločinca (za suprotno neka 
drugačijemisleći traže reviziju komunističkog sudskog procesa) - istetovirao na 
vlastitu mišicu. Gurović će, pokazalo se u međuvremenu, još nekima morati 
dokazivati da je spreman staviti flaster na tog lika sa svoje mišice koji ipak 
nije gola cura ili godina služenja u JNA. Svaka evropska liga, naime, 
zabranjuje nošenje simbola koji vrijeđaju nacionalna i antifašistička (jer je 
to Evropa) osjećanja normalnih ljudi. Jedini problem s dotičnim Gurovićem jest 
to što hrvatska država svoj novi zakon o zabrani takvog ponašanja premijerno 
"vježba" na Guroviću i drugim glupsonima. Ima još Budaka po hrvatskim mjestima 
i gradovima, ima još Gotovininih slika po zadarskim uredima, ima i nova 
spomen-ploča u Slunju ratnom zločincu Juri Francetiću, tipu kojeg su sami 
seljaci zatukli motikama tokom Drugog svjetskog rata, koja se pojavila nakon 
što je vlast po dekretu uklonila spomenik koji je tamo smrdio nekoliko godina.
Student koji je pozirao sa slikom osuđenog Draže, na kraju srpsko-hrvatske 
priče, pokazuje tek jednu stvar: propast u kojoj živimo. Reče momak, bar kako 
prenose mediji, da je to - isukao fotografiju Draže i uslikavao se s njom usred 
Zagreba - učinio iz protesta zbog "slučaja Gurović" i za dokumentarni film 
kojega će proizvesti. Samo koji sat potom, pred nadležnim sucem izjavljuje da 
nema pojma o tome da je Draža Mihailović osuđen, da je označen ratnim 
zločincem, da njegov spomenik na Ravnoj gori - kao i onaj Francetićev u Slunju 
- jednako, barem pravno, smrdi.
Svakako, ima šansi da mladca i studenta zatvorski dani u zagrebačkom Remetincu 
malo opamete i privedu studentskoj svrsi.
Hrvatska i Srbija, u međuvremenu, moraju naprijed. Lijepo je što su se, usred 
frke oko studenata, telefonom čuli premijeri Ivo Sanader i Vojislav Koštunica. 
Pak su iznjedrili i zajedničku umirujuću izjavu. U njoj jedino nije bilo 
odgovora na pitanje: tko je, dragi naši vlastodršci, pobijedio u Drugom 
svjetskom ratu?