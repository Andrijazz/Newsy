> Izvor: matf
> Datum: 
> Rubrika: info_politika
> Naslov: MLAĐAN DINKIĆ NA SKUPŠTINI EVROPSKE BANKE ZA OBNOVU I RAZVOJ
> Članak:


Rekao sam zainteresovanima da bi Vladu Srbije, posle predsedničkih izbora, 
trebalo rekonstruisati kako  bi u nju ušla i Demokratska stranka

LONDON - Delegacija Vlade Srbije održala je u Londonu, na godišnjoj skupštini 
Evropske banke za obnovu i razvoj, više razgovara sa svetskim bankarima i 
potencijalnim investitorima, a prema rečima ministra finansija Mlađana Dinkića, 
postignuti su i neki konkretni dogovori.
Dinkić je rekao za B92 da je s predstavnicima Evropske investicione banke 
dogovoreno da se u naredna dva meseca potpišu ugovori vredni 190 miliona evra.
"Za finansiranje autoputa Beograd - Novi Sad, vrednost ovog ugovora je 120 
miliona, potpisivanje u maju, zatim za rešavanje problema vodosnabdevanja u 
Novom Sadu i u Nišu, to je program vredan 25 miliona evra, a do kraja juna biće 
na bordu Evropske investicione banke odobren i kredit od 45 miliona evra za 
finansiranje razvoja malih i srednjih preduzeća.
Evropska banka za obnovu i razvoj, koja je domaćin ove godišnje skupštine, 
takođe planira velike investicije u Srbiji za ovu godinu. Pre svega bih istakao 
kofinansiranje autoputa Beograd-Novi Sad, zatim rešavanje problema otpadnih 
voda u Subotici, zatim tu je i program za poboljšanje kontrole vazdušnog 
saobraćaja i, naravno, investiranje u bankarski sistem", rekao je Dinkić.
Dinkić je rekao da su međunarodne kompanije i banke pokazale u Londonu veliko 
interesovanje za ulaganja u Srbiju, ali da je najveći problem politička 
nestabilnost u zemlji.
"Ono što sam im ja rekao jeste da stranka u kojoj ja učestvujem, G17 plus, 
smatra da bi trebalo da se završi rekonstrukcija Vlade nakon predsedničkih 
izbora, kako bi i Demokratska stranka ušla u ovu vladu, čime bi se, faktički, 
došlo do većinske vlade i do daleko veće političke stabilnosti i podrške 
reformama koje sadašnja Vlada Srbije sprovodi".
"To je, moram reći, naišlo na ogromno odobravanje svih prisutnih investitora, 
jer, kao što znate, svuda u svetu politička stabilnost je osnova za ulaganje 
privatnog kapitala i za, takozvane, grinfild investicije", rekao je Dinkić.