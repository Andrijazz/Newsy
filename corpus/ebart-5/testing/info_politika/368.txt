> Izvor: matf
> Datum: 
> Rubrika: info_politika
> Naslov: DEMOKRATSKI BLOK UDRUŽEN JUČE U BEČEJU
> Članak:


Odbornici Skupštine opštine Bečej smenili su juče lidera Demokratske zajednice 
vojvođanskih Mađara (DZVM) Pal Šandora sa mesta predsednika Skupštine opštine 
Bečej. Za smenjivanje Pala glasali su odbornici Demokratske stranke Srbije, 
Demokratske stranke, Saveza vojvođanskih Mađara, Demokratske stranke 
vojvođanskih Mađara, Lige socijaldemokrata Vojvodine i G17 plus. Sednici je 
prisustvovalo 30 od 36 odbornika, a za smenjivanje Pala glasalo je 25 
odbornika. Za novog predsednika Skupštine opštine izabran je Bndre Sabo iz G17 
plus, a za zamenika predsednika Tamara Travica iz DS. Novoizabrani predsednik 
opštine Bečej Dušan Jovanović (DSS) najavio je u utorak da će na prvoj sednici 
Skupštine opštine Bečej vlast preuzeti koalicija demokratskih i proreformskih 
snaga. Jovanović je kazao da će ujedinjene demokratske i proreformske stranke 
srušiti aktuelnu opštinsku vlast, koju čini koalicija Srpske radikalne stranke, 
Socijalističke partije Srbije i Palove Demokratske zajednice vojvođanskih 
Mađara. Jovanovića su na izborima za predsednika opštine podržale sve stranke 
demokratskog bloka.Krajem prošle godine građani opštine Bečej na referendumu su 
smenili dotadašnjeg predsednika opštine Đorđa Predina iz Pokreta snaga Srbije.
- Sve je ovo isti scenario od ranije i odavno tvrdim da je u našoj sredini 
prisutan "politički brlog". Odbornici prelaze sa jedne na drugu stranu iz časa 
u čas i stvaraju se nerazumne koalicije. Tužno je da se ljudi grupišu samo radi 
podele plena. Dodao bih i to da smo za minula dva meseci anulirali za 50 odsto 
dug od 60 miliona, koji smo zatekli - rekao je juče dr Pal Šandoir.