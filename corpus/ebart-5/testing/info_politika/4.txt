> Izvor: matf
> Datum: 
> Rubrika: info_politika
> Naslov: PREDSEDNIK SRJ PRIMIO DELEGACIJU SRBA IZ CERNICE 
> Članak:


Predsednik SRJ Vojislav Koštunica je razgovarao juče u Palati federacije sa 
delegacijom Srba iz sela Cernice kod Gnjilana, koji su ga upoznali sa veoma 
teškim položajem Srba u tom selu, jednom od svega četiri mešovita sela na 
Kosovu i Metohiji. 

Posebno su ukazali na problem nepostojanja elementarne bezbednosti i na 
opravdani strah preostalih Srba, naročito posle nedavnog ubistva Trajana 
Trifunovića. 

Predsednik Koštunica je izrazio zabrinutost i razumevanje za veoma težak 
položaj Srba u Cernici i istakao da će u kontaktima sa UNMIK-om i drugim 
predstavnicima međunarodne zajednice naglasiti potrebu njihovog odlučnog 
angažovanja na zaštiti preostalog srpskog stanovništva.