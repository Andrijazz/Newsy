> Izvor: matf
> Datum: 
> Rubrika: info_politika
> Naslov: DANAS U LUKSEMBURGU IZUZETNO ZNAČAJAN SKUP ZA NAŠU ZEMLjU
> Članak:


Pregovori s Beogradom - samo ako premijer Koštunica donese konkretan rezultat 
primene Akcionog plana. Unija talac sopstvene politike

Od stalnog dopisnika BRISEL

PREGOVORI Evropske unije sa Srbijom o Sporazumu o stabilizaciji i pridruživanju 
biće nastavljeni samo ako premijer Vojislav Koštunica na sastanak sa trojkom EU 
u Luksemburgu donese konkretan rezultat primene Akcionog plana, rečeno je 
"Novostima" iz više diplomatskih izvora u Briselu.
Obećanja iz Beograda, po njima više nemaju "specifičnu težinu", pogotovo posle 
prolećnog nedržanja date reči Oliju Renu da će Mladić biti uhapšen. U prilog 
Beogradu ne ide ni činjenica da su dvojica ključnih ljudi za sprovođenje 
Akcionog plana, Vladimir Vukčević i Rasim Ljajić, kako smatraju u Briselu, 
daleko od definicije bliskih i poverljivih ljudi premijera Koštunice, kao  što 
su to bili hrvatskom premijeru Ivu Sanaderu, Hido Biščević i Mladen Bajić, 
tokom operacije hvatanja Ante Gotovine. Obećanja iz Beograda, prema našim 
izvorima nemaju snagu ni zato što su pojedini srpski visoki zvaničnici otvoreno 
prenosili svojim sagovornicima u EU da Vlada neće uhapsiti Mladića u toku 
referendumske i predizborne kampanje.
S druge strane, kako je rekao visoki predstavnik EU Havijer Solana, Unija je 
talac sopstvenih poteza i načela u trenutnoj politici prema Srbiji. Drugim 
rečima, u Briselu je previše puta ponovljeno da će se pregovori nastaviti tek 
kada Srbija dostigne punu saradnju sa Haškim tribunalom, da bi se pregovori 
nastavili bez pozitivnog izveštaja Karle del Ponte, ili nedvosmislenog napretka 
u primeni Akcionog plana. Treći put za nastavak pregovora je saglasnost 
ključnih država EU (Nemačke, Italije, Francuske i Velike Britanije). Oli Ren 
je, kako saznaju "Novosti", na insistiranje  Solane pokazao izvesnu dozu 
popustljivosti prema Beogradu, ali za promenu odluke o nastavku pregovora traži 
eksplicitnu podršku velikih zemalja.
Sem Italije, međutim, nijedna druga zemlja "velike četvorke" nije dosad bila 
raspoložena za popuste. Postoje najave da bi nemački ministar spoljnih poslova 
Frank Valter Štajnmajer mogao da se upusti u traženje nekakvog srednjeg 
rešenja. To bi otvorilo vrata nade za nastavak pregovora jer bi odnos u 
"četvorci" bio na klackalici.
Više šansi za nastavak pregovora Srbija će imati u novembru, kada se bude znao 
tačan datum izbora. Nekoliko zemalja EU vrlo je blisko ideji da bi nastavak 
pregovora pomogao srpskim demokratskim  snagama i spremne su da rade u tom 
smeru. Pojedini zapadni stručnjaci za Balkan, čiji stavovi značajno utiču na 
pozicije pojedinih zemalja u EU i koji već godinama zastupaju antisrpske 
pozicije, već su, nažalost, krenuli "u akciju", šireći priče da bi nastavak 
pregovora sa Srbijom imao vrlo ograničen uticaj na izborni rezultat.