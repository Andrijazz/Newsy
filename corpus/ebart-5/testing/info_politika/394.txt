> Izvor: matf
> Datum: 
> Rubrika: info_politika
> Naslov: "U Srbiji postoji politička volja da se Ratko Mladić uhapsi, ali je problem što 
> Članak:

se on dobro krije", kaže Rasim Ljajić

Predsednik Nacionalnog saveta za saradnju sa haškim tribunalom Rasim Ljajić 
ponovio je juče uverelnje da postoji politička volja vlasti u Srbiji da uhapse 
haškog optuženika Ratka Mladića, ali je problem što se on dobro krije. "Problem 
je što se bije teška bitka s vremenom i stalnim rokovima i što se on očigledno 
vrlo dobro skriva", rekao je Ljajić, ministar za ljudska i manjinska prava SCG, 
na konferenciji za novinare o reformi zakonodavstva u toj oblasti. Ljajić je 
ocenio i da je "u prošlosti napravljeno mnogo propusta" u vezi sa Mladićem. 
"Kada se moglo (hapšenje), tada se nije smelo, a sada, kada se sme - ne može 
se", rekao je Ljajić i ocenio da sama Vlada Srbije ima najveći interes da se 
Mladić nađe u Hagu, kao što je i "najodgovornija za to što nije u Hagu.
Ljajić je rekao da ne zna gde je sada Mladić, ali da je glavnoj tužiteljki 
Haškog tribunala Karli del Ponte dostavljen izveštaj prema kojem je bivši vojni 
komandant bosanskih Srba bio u Srbiji od 1997. do 2005. godine. Prema rečima 
Ljajića, međunarodnu zajednicu više nece interesovati nikakvi izveštaji. "Došli 
smo u tešku situaciju da ćemo zbog pada kredibiliteta zemlje biti pod još većom 
lupom i morati da učinimo još više da vratimo poverenje", rekao je Ljajić i 
ponovo kritikovao "medijsku intepretaciju" potrage za Mladićem, jer se stvara 
utisak da ništa nije radeno ili da se sada fingira.
On je pritom naglasio da za to ne kritikuje medije, već državu. Predsednik 
Srbije i Crne Gore Svetozar Marović izrazio je danas uverenje da Vlada Srbije 
"iskreno želi da reši pitanje Ratka Mladića". "Iskreno vjerujem da Vlada Srbije 
želi da riješi taj slučaj", rekao je on i ocenio da je do sada po tom pitanju 
potrošeno dosta vremena.
Marović je u izjavi novinarima u Podgorici rekao i da bi trebalo "učiniti sve i 
pomoći Vladi Srbije da riješi taj slučaj", kao i da "ovo nije trenutak da Crna 
Gora slavi kako ima neke koristi od toga što Srbija nije uhvatila Mladića". 
"Ne, to je zajednički neuspjeh i Evrope, i Srbije i Crne Gore i međunarodne 
zajednice", naveo je on. Marović je takođe mišljenja da se izručenje Mladića 
Haškom sudu "ne može koristiti kao razlog - za ili protiv Crne Gore".
"Da je Mladic' na teritoriji Crne Gore bio bi uhapšen. Vjerujem da i Koštunica 
u ovom trenutku želi da uhapsi Mladića. Najviše bi volio da se on dobrovoljno 
preda, ali Srbija, kao ni mi, nema izbora  ili će sarađivati sa međunarodnom 
zajednicom ili će biti iza nje", rekao je predsednik SCG. On je dodao da 
"Srbija ne želi da ostane van međunarodne zajednice".